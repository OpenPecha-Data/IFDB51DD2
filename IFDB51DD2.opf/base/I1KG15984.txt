༄༅། །འཇམ་མགོན་ཡབ་སྲས་གསུམ་གྱི་དགོངས་པ་རྗེས་
འཇུག་མཁས་པ་སོ་སོས་ཇི་ལྟར་བཀྲལ་ཚུལ་དབུ་
མའི་དྭོགས་གཅོད་རྟེན་འབྱུང་སྙིང་པོ་
ཞེས་བྱ་བ་བཞུགས་སོ། །
དགེ་སློང་རྣམ་རྒྱལ་དབང་ཆེན།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་།

༄༅།  །འཇམ་མགོན་ཡབ་སྲས་གསུམ་གྱི་དགོངས་པ་རྗེས་
འཇུག་མཁས་པ་སོ་སོས་ཇི་ལྟར་བཀྲལ་ཚུལ་དབུ་
མའི་དྭོགས་གཅོད་རྟེན་འབྱུང་སྙིང་པོ་
ཞེས་བྱ་བ་བཞུགས་སོ། །
དགེ་སློང་རྣམ་རྒྱལ་དབང་ཆེན།
གངས་ཅན་ཁྱད་ནོར་དཔེ་ཚོགས།  པོད་ཕྲེང་བརྒྱ་དང་བཅུ་བདུན།

གླེང་གཞི།
རབ་དཀར་གངས་རིའི་ཕྲེང་བས་ཡོངས་སུ་བསྐོར་ཞིང་འཛམ་གླིང་གོ་ལ་ཆེན་པོའི་སྤྱི་གཙུག་ཏུ་
ཆགས་པའི་མཐོ་སྒང་བོད་ཅེས་གྲགས་པའི་ས་ཡི་ཐིག་ལེར། ཕ་སྤྲེལ་རྒན་དང་། མ་བྲག་སྲིན་གཉིས་
ནས་མཆེད་པའི་བོད་མིའི་ཐོག་མ་བྱུང་བ་ནས་བཟུང་། སྐྱེ་བོ་རྣམས་ཀྱིས་རང་རང་གི་རྣམ་དཔྱོད་འདྲ་
མིན་གྱི་རྩལ་ལ་བརྟེན་ནས་རིག་པའི་གནས་ཅི་རིགས་གསར་གཏོད་དང་། འཕེལ་རྒྱས་གཏོང་མུས་སུ།
ལྷག་པར་དུས་རབས་བདུན་པའི་སྐབས་སུ་ས་གསུམ་ན་སྙན་པའི་གྲགས་པ་ཡོངས་སུ་ཁྱབ་པའི་ཆོས་ཀྱི་
རྒྱལ་པོ་སྲོང་བཙན་སྒམ་པོ་ཞེས་བྱ་བའི་སྐྱེས་མཆོག་གང་གི་མཁྱེན་བརྩེ་ནུས་པའི་བྱེད་ལས་ཉག་གཅིག་
གི་མཐུ་ལས། བོད་ཀྱི་ས་ཆེན་པོའི་ཁྱོན་ཀུན་ལ་ཁྱབ་པར་ནུས་ཤིང་། འཇིག་རྟེན་དང་། འཇིག་རྟེན་
ལས་འདས་པའི་ཆོས་ཀྱི་གནས་ལུགས་མཐའ་དག་ཇི་བཞིན་སྟོན་པར་ནུས་པ། ཆེས་ངོ་མཚར་རྨད་དུ་
བྱུང་བའི་བོད་ཀྱི་ཡི་གེ་འདི་བཞིན་ཐོག་མར་སྲོལ་གཏོད་མཛད་ལ། སྐྱེ་རྒུའི་ཕན་བདེའི་གཞི་རྩ་ནང་
ཆོས་བོད་དུ་བསྒྱུར་འགོ་བརྩམས་པ་དང༌། དུས་རབས་བརྒྱད་པའི་ནང་ཆོས་རྒྱལ་ཁྲི་སྲོང་ལྡེ་བཙན་གྱིས་
བསམ་ཡས་སུ་སད་མི་བདུན་གྱིས་ཐོག་དྲངས་རབ་བྱུང་གི་སྡེ་དང་། སྒྲ་བསྒྱུར་སློབ་གྲྭ་ཐོག་མར་
བཙུགས་ནས་བློ་རིག་བཀྲ་བའི་ལོ་ཙཱ་བ་དུ་མ་གསོ་སྐྱོང་གནང་སྟེ། ཉེ་འབྲེལ་རྒྱལ་ཁབ་ཁག་ནས་ནང་
རིག་པ་གཙོ་བོར་གྱུར་བའི་རིག་གཞུང་སྙིང་བཅུད་སྣ་ཚོགས་ལྗོངས་འདིར་དར་སྤེལ་མཛད་དེ། ཤེས་
རིག་མཛོད་བརྒྱའི་སྒོ་འཕཪ་ཡངས་པོར་ཕྱེ་བ་ནས་བཟུང་། དུས་རབས་རིམ་པའི་ནང་ཡུལ་ཁམས་
འདིར་འཆད་རྩོད་རྩོམ་གསུམ་ལ་མངའ་བརྙེས་པའི་མཁས་གྲུབ་གཉིས་ལྡན་གྱི་སྐྱེས་ཆེན་དམ་པ་ཇི་སྙེད་
བྱོན་པ་རྣམས་ཀྱིས་སྔ་ཕྱིར་བོད་ཡིག་ཏུ་བསྒྱུར་ཅིང་གཏན་ལ་ཕབ་པ་དང་། གསར་རྩོམ་མཛད་པའི་
བསྟན་བཅོས་ཐམས་ཅད་འུ་ཅག་ལྟ་བུས་ཚེ་གང་ངལ་བ་བསྟེན་ནས་བགྲངས་ཀྱང་བགྲང་བར་དཀའ་
བས། བོད་ཁུལ་གྱི་གསུང་རབ་གླེགས་བམ་ཐམས་ཅད་གཞི་གཅིག་ཏུ་བརྩིགས་ན་རི་རྒྱལ་ལྷུན་པོའི་

དཔངས་ལའང་སྐྱེངས་པ་སྟེར་ནུས་སོ་ཞེས་སྨྲས་ཀྱང་འུད་དུ་མ་ཆ། ད་ལྟ་བུའ་རྩ་ཆའ་རག་གཞུ
པའི་ནད་བརྒྱ་འཇོམས་པའི་སྨན་མཆོག་བདུད་རྩི་ལྟ་བུ་དེ་དག་གི་རོ་བཅུད་གངས་ཅན་པའི་ལུས་སེམས་
སུ་ཤོག་བུ་སྣུམ་ཚོས་བཞིན་དུ་སིམས་པ་ནས་བཟུང་། སྐྱེ་བོ་ཕལ་པ་དག་གི་བླང་དོར་འབྱེད་པའི་ཤེས་
རབ་ཀྱི་ཚད་ཀྱང་ཆེས་མཐོན་པོར་སོན་ཏེ་སྒོ་གསུམ་དགེ་བཅུའི་ལས་ལ་བརྩོན་པ་དང༌། བྱམས་དང་སྙིང་
རྗེས་རྒྱུད་དུལ་ཞིང་། ཡ་རབས་དང་གཤིས་བཟང་གི་མཛེས་སྡུག་རང་ཆས་སུ་ལྡན་པའི་མི་རིགས་ཁྱད་
འཕགས་ཅན་ཞིག་ཏུ་ཡར་རྒྱས་བྱུང་བའི་འབྲས་བུར། དེང་གི་དུས་སུའང་འཛམ་གླིང་ཤར་ནུབ་ལ་
གནས་པའི་སྲིད་འབྱོར་རིག་གསུམ་སྤྱི་དང་། ཡང་སྒོས་ཚན་རིག་རྩེར་སོན་གྱི་ཡུལ་གྲུ་དག་གི་མི་སྣ་
གྲགས་ཅན་རྣམས་ཀྱང་ཡུལ་འདི་དང་འདི་ཉིད་ཀྱི་རིག་གནས་ལ་བློ་ཁ་ཕྱོགས་ས་དང༌། ཞིབ་འཇུག་བྱ་
ཡུལ་ཞིག་ཏུ་གྱུར་དོན་ཡང་དེ་ལྟར་ལགས།
འོན་ཀྱང་སེམས་ཅན་སྤྱི་མཐུན་གྱི་བསོད་ནམས་ཉམས་དམས་སུ་སོང་བའི་ཉེར་ལེན་ལས། ལོ་
བཅུའི་གོད་ཆགས་ཀྱི་ཁྲོད་དུ་སྟོང་གསུམ་ནོར་གྱིས་བཀང་སྟེ་ཡོན་དུ་ཕུལ་ན་ཡང་བླུ་ཐབས་བྲལ་བའི་
གངས་ལྗོངས་ཀྱི་ཁྱད༵་ནོར་ཏེ། གསུང་རབ་པར་ཤིང་དང་བཅས་པ་ཕལ་མོ་ཆེ་མེ་ལྷ་དང་ཆུ་ལྷའི་ཞལ་དུ་
ཕུལ་ཟིན་དག་ནི་བསྐྱར་གསོ་བྱ་རྒྱུའི་ནུས་མཐུ་རང་ཅག་སུ་ལའང་མེད་ལ། དུས་ངན་དེ་ལྟ་བུའི་ཁྲོད་
ནས་སྟེས་དབང་གིས་ད༌ལྟ༌ས༌སྟེང་དུ་ལྷག་ལུས་གསུང་རབ་དག་ཀྱང་ཕལ་ཆེ་བ་དཔེ་རྒྱུན་དཀོན་རིགས་
ཤ་སྟག་ཏུ་གྱུར་སྟབས་དེང་སྐབས་རིག་གནས་དངོས་རྫ་ས་ཀྱི་ལམ་ལུགས་གཞིར་བཟུང་བདག་སྲུང་བྱེད་
དགོས་རྐྱེན། རིག་གཞུང་དོན་གཉེར་བའི་སྤྱན་ལམ་དུ་བསྟར་མ་ཐུབ་པས་གསུང་རབ་ཀྱི་དགོས་པ་ཇི་
བཞིན་མ་གྲུབ་ཅིང་། དེ་བས་ཉེན་ཚབས་ཆེ་བ་ནི་འབྱུང་བཞི་སོགས་ཀྱི་གནོད་པས་ས་སྟེང་དུ་རྩ་བརླག་
མི་གཏོང་བའི་ངེས་པ་མེད་གཤིས། འདི་ཀུན་བདག་སྲུང་གནད་འཁེལ་བྱ་རྒྱུ་དེ་གཞན་ལ་འགེལ་ཐབས་
མེད་པའི་རང་ཅག་ཁོ་ནའི་འགན་འཁྲི་ཉིད་དུ་ངེས་སོ།
དེར་བརྟེན་སེ་ར་ཐེག་ཆེན་གླིང་དང་ལྷ་ལྡན་གཙུག་ལག་ཁང་མཉམ་འབྲེལ་གྱིས་སེར་གཙུག་
ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ཞེས་པའི་ཚན་པ་ཞིག་ཆེད་དུ་བཙུགས་ནས་ད་བར་

སུམ་ལྷག་ཙམ་གྱ་རང་ལ་ཕྱགས་གཉིས་ནས་ཐུན་མོང་དུ་མ་ཐེབས་སྒོར་ས་ཡ་གསུམ་ལྷག་
ཙམ་བཏང་སྟེ་དཔེ་དཀོན་མྱུར་སྐྱོབ་དང་། དེང་སྐབས་སློབ་གཉེར་བའི་ཉེར་མཁོའི་ཆེད་དུ་གངས་ཅན་
ཁྱད་ནོར་ཞེས་པའི་དཔེ་ཚོགས་གསར་དུ་བསྒྲིགས་ཏེ་ད་ཕན་པོད་འཕྲེང་ཉིས་བརྒྱར་ཉེ་བ་པར་སྐྲུན་ཟིན་
པ་དང་། དགོན་སྡེ་དང་། སྤྱི་ཚོགས་ཀྱི་དཔེ་མཛོད་ཁང་བརྒྱ་ལ་ཉེ་བཪ་ཆ་ཚང་གཉིས་རེ་རིན་མེད་
འབུལ་ལམ་ཞུས་པ་ཕུད། དེ་བྱིངས་མ་གནས་ཙམ་གྱི་ཐོག་ནས་སྤུས་འཚོང་ཞུས་ཏེ། རྒྱལ་བསྟན་ལ་སྲི་
ཞུ་དང་རིས་མེད་སེར་སྐྱ་ཐོས་བསམ་ཅན་རྣམས་ཀྱི་ཐུགས་འདུན་སྐོང་ཐབས་ཞུ་མུས་སུ་ཡོད་པ་དང༌།
འདས་པའི་ལོ་ཟླའི་ནང་ངོས་ཚོའི་ལས་གཞི་ལ་གོང་རིམ་འབྲེལ་ཡོད་ཚན་པ་ཁག་གི་དབུ་ཁྲིད་
ནས་གཟིགས་སྐྱོང་བླ་ན་མེད་པ་གནང་བ་དང་། མཁྱེན་དཔྱོད་མཁའ་ལྟར་ཡངས་ཤིང་། ལྷག་བསམ་
དུང་ལྟར་དཀར་བའི་སྐྱེས་ཆེན་དུ་མས་ངོས་ཚོའི་ལས་ཀར་གདེང་འཇོག་ཚད་མེད་དང་། མ་ནོར་ལམ་
སྟོན། མ་དཔེ་མཁོ་འདོན་གནང་བ་སོགས་ཀྱིས་མཚོན། ང་ཚོར་ཕྱར་བ་གྲུ་འདེགས་ཀྱིས་ལྷད་མེད་རྒྱབ་
སྐྱོར་རོགས་རམ་གནང་བར་རྗེས་སུ་ཡིད་རངས་དང་། སྙིང་དབུས་ནས་ཐུགས་རྗེ་ཆེ་ཞེས་ཞུ་བ་དང་
ཆབས་ཅིག །འབྱུང་འགྱུར་ཡང་སེར་གཙུག་ནས་དགེ་ལུགས་གསུང་འབུམ་གཙོ་བོར་གྱུར་པའི་རིས་
མེད་གསུང་རབ་དཔེ་རྒྱུན་དཀོན་རིགས་དང་། ཞིབ་འཇུག་ཚན་པ་ཁག་དང་། སློབ་གྲྭ་ཁག་ལ་ཉེ་བར་
མཁོ་བའི་རིག་གཞུང་དག་ཀྱང་རིམ་པས་པར་སྐྲུན་ཞུ་རྒྱུའི་འདུན་པ་སྙིང་བཅངས་སུ་ཡོད་པ་ལགས་ན།
ལྷག་བསམ་རྣམ་དཔྱོད་ཅན་གྱི་རིས་མེད་སེར་སྐྱ་ཀུན་ནས་མ་དཔེ་མཁོ་འདོན་དང་། ང་ཚོའི་ལས་ཀར་
རྩ་ཆེའི་ལམ་སྟོན་བཀའ་སློབ་མུ་མཐུད་ལྷུག་སྩོལ་ཡོད་པ་མཁྱེན་ཞེས་ཞུའོ། །
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས།
སྤྱི་ལོ་༢༠༠༩ལོའི་ཟླ་བ་༦པའི་ཚེས་༧ལ།

ཨང་།             དཀར་ཆག                  ཤོག
༡
༢
༣ མཆོད་བརྗོད།                                                                                                    ༡
༤ རྩོམ་པའི་དགོས་པ།                                                                                              ༤
༥ བདག་མེད་གཉིས་རྟོགས་པའི་གོ་རིམ་ལ་དཔྱད་པ།                                                              ༤
༦ དབུ་མའི་ལྟ་བ་ཐོག་མར་རྒྱུད་ལ་སྐྱེད་པའི་ཐབས་ལ་དཔྱད་པ།                                                     ༢༥
༧བདེན་མེད་སྒྲུབ་པའི་རྟགས་དང་། རིགས་པའི་དགག་བྱ་ལ་གང་འཇོག་དཔྱད་པ།                                   ༣༤
༨ དབུ་མ་རང་རྒྱུད་པའི་ལུགས་ཀྱི་དགག་བྱ་ངོས་འཛིན་ལ་དཔྱད་པ།                                          ༣༩
༩དབུ་མ་ཐལ་འགྱུར་བའི་ལུགས་ཀྱི་དགག་བྱ་ངོས་འཛིན་ལ་དཔྱད་པ།                                           ༤༧
ཀ རྟོག་པས་བཏགས་ཙམ་དང་གདགས་གཞི་ཚད་མ་ཡོད་མེད་ལ་དཔྱད་པ།                              ༤༨
ཁ མིང་རྐྱང་བཏགས་ཡོད་ཙམ་དུ་གྲུབ་ཚུལ་ལ་དཔྱད་པ།                                                ༥༣
༡༠ གདགས་གཞི་གདགས་ཆོས་འཇོག་ཚུལ་ལ་དཔྱད་པ།                                    ༥༦
༡༡ དབུ་མའི་ལྟ་བ་གཏན་ལ་འབེབ་བྱེད་ཀྱི་རིགས་པ་ལ་དཔྱད་པ།                        ༦༠
ཀ མཐའ་བཞིའི་སྐྱེ་བ་འགོག་པའི་རྟགས་ཀྱིས་ཆོས་ཀྱི་བདག་མེད་གཏན་ལ་
འབེབས་ཚུལ།                                                                                                   ༦༠
༡ གཞན་སྐྱེ་མེད་པ་སྟོང་ཉིད་ཡིན་མིན་ལ་དཔྱད་པ།
ཁ མཐའ་བདུན་འགོག་པའི་རྟགས་ཀྱིས་གང་ཟག་བདེན་མེད་རིགས་པས་སྒྲུབ་ཚུལ།                                  ༦༢
༡ བཏགས་དོན་བཙལ་ཚུལ་དང་། དེར་མ་རྙེད་པ་སྟོང་ཉིད་ཡིན་མིན་ལ་དཔྱད་པ། ༦༣

ཨང་།                                     དཀར་ཆག                      ཤོག
༢ གཟུགས་བརྙན་ལྟ་བུ་བདེན་མེད་སྒྲུབ་པའི་མཐུན་དཔེར་འགྲོ་ཚུལ།                           
ཕྱི་རྒོལ་དེས་དེའི་སྟེང་དུ་བདེན་མེད་རྟོགས་མིན་ལ་དཔྱད་པ། ༨༦
༡༡ བདག་འཛིན་གཉིས་དང་བདག་མེད་གཉིས་ཀྱི་འཇོག་ཚུལ་ལ་དཔྱད་པ།༩༤
༡༣ དེ་ལས་འཕྲོས་ནས་མིག་སྣ་སོགས་ང་ཡི་བ་ཡིན་མིན་ལ་དཔྱད་པ།༩༥
༡༣ཐུན་མོང་དང་ཐུན་མོང་མིན་པའི་ཉོན་མོངས་པའི་རྣམ་གཞག་འཇོག་ཚུལ།༡༠༡
ཀ ཆགས་སོགས་བདེན་འཛིན་དང་མཚུངས་ལྡན་དུ་འཇུག་མིན་ལ་དཔྱད་པ།༡༠༢
༡༤ ཐལ་འགྱུར་བའི་ལུགས་ལ་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་སོགས་ཀྱི་
འཛིན་ཚུལ་དང༌། དེ་དག་ལ་ཀུན་བཏགས་དང་ལྷན་སྐྱེས་གང་འཇོག་ལ་དཔྱད་པ། ༡༠༧
༡༥ ལུགས་འདིར་རྟག་འཛིན་ལྷན་སྐྱེས་ཡོད་མེད་ལ་དཔྱད་པ།༡༠༨
༡༦ སྒྲིབ་གཉིས་འཇོག་ཚུལ་དང་། ཤེས་སྒྲིབ་ལ་ཤེས་པ་འཇོག་མིན་ལ་དཔྱད་པ།༡༡༣
༡༧ ལུགས་འདིའི་ས་ལམ་འཇོག་ཚུལ་དང་། སྒྲིབ་གཉིས་སྤོང་ཚུལ་ལ་དཔྱད་པ།  ༡༢༥
༡༨ འགོག་བདེན་ཆོས་ཉིད་དུ་བཞེད་མི་བཞེད་ལ་དཔྱད་པ།༡༣༦
༡༩ བདེན་བཞི་ཕྲ་རགས་འཇོག་ཚུལ་ལ་དཔྱད་པ། ༡༥༤
༢༠ རང་རིག་མི་བཞེད་པས་ཡུལ་འཇལ་བྱེད་ཀྱི་ཚད་མ་ཇི་ལྟར་འགྲུབ་ཚུལ་ལ་དཔྱད་པ། ༡༦༡
༢༡ ལུགས་འདིར་ཡིད་མངོན་འཆད་པའི་སྐབས་ཀྱི་དཀའ་གནད་ལ་དཔྱད་པ།༡༧༤
༢༢ཐལ་བཟློག་གི་སྐབས་ཀྱི་དཀའ་གནད་ལ་དཔྱད་པ།༡༨༣
༢༣ ཆོས་ཅན་མཐུན་སྣང་བའི་དཀའ་གནད་ལ་དཔྱད་པ།༢༠༠
༢༤ དགག་བྱ་ལ་དོན་དམ་གྱི་ཁྱད་པར་སྦྱར་བ་དང་མ་སྦྱར་བའི་ཚུལ་ལ་དཔྱད་པ།  ༢་ཝ༠༣

ཤོག
དཀར་ཆག
ཨང་
ཁ ཀུན་གཞི་མི་བཞེད་པ་རང་བཞིན་གྱིས་གྲུབ་པ་ཞལ་གྱིས་མི་བཞེད་པ་ལ་ཐུག་ཚུལ། 3/
༡ བག་ཆགས་དང་དེ་བསྒོ་བའི་གཞི་དང་། བག་ཆགས་ཇི་ལྟར་བསྒོ་ཚུལ་
འཐོབ
བཅས་ལ་དཔྱད་པ།
༢༩༨
ག དམ་བཅའ་ཕྱི་མ་རྣམས་རང་བཞིན་གྱིས་མ་གྲུབ་པ་ཞལ་གྱིས་བཞེད་པ་ལ་ཐུག་ཚུལ། ༣་༡
༢༨ རྣམ་མཁྱེན་གྱིས་ཀུན་རྫོབ་པའི་ཆོས་ཇི་ལྟར་འཇལ་བའི་ཚུལ།
༢༩ ལུགས་འདིའི་སྤྱིར་ཚད་མའི་རྣམ་གཞག་ལ་དཔྱད་པ། ༢༩༩
༣་༦
[༣༡༤
༣༠ བདེན་པ་གཉིས་ཀྱི་ངོ་བོ་འཇོག་ཚུལ་ལ་དཔྱད་པ།
༣༤༣།
༣༡ སྐབས་འདིར་དབུ་མ་ཐལ་འགྱུར་བའི་བདེན་གཉིས་ཀྱི་ཚུལ་ལ་དཔྱད་པ།
༣༢ ཆོས་དེ་དང་དེའི་ངོ་བོ་དང་རང་བཞིན་དང་གཤིས་ལུགས་ཀྱི་ཚུལ་ལ་དཔྱད་པ།
༣༣རང་བཞིན་ཁྱད་པར་གསུམ་ལྡན་གྱི་ཁྱད་པར་སོ་སོའི་དོན་ལ་དཔྱད་པ། (༣༥༣
「༣༤༩
༣༥༡
༣༤ ལུགས་འདིའི་མཚན་ཉིད་གསུམ་འཇོག་ཚུལ།
༣༦༥
༣༥ཐ་སྙད་པའི་ཤེས་པ་སོགས་དང་། དེ་བཞིན་ཐ་སྙད་དུ་ཡོད་པ་སོགས་ལ་དཔྱད་པ།
དོན་དམ་བདེན་པའི་སྒྲ་དོན།
༣༦༧
༣༧༡
༣༦
༣༧ ཀུན་རྫོབ་བདེན་པའི་སྒྲ་དོན།
1ཀྱང ག
༣༨༠
༣༨ སངས་རྒྱས་ཀྱི་མཁྱེན་པས་བདེན་གཉིས་མཁྱེན་ཚུལ།
༣༨༣
༣༩སླར་སྨྲས་པ།
༣༨༨
<Ch ༣༩༡
༤་ལུང་འདྲེན་གྱི་ཁུངས།
༤༡ སྤར་བྱང་སྨོན་ཚིག
༣༩༤

༄༅། །རབ་འབྱམས་རྒྱལ་ཀུན་མཁྱེན་བརྩེ་ནུས་པའི་ཁམས། །
ཀུན་ཁྱབ་ཕན་བདེའི་གསོས་གྱུར་ཉིན་བྱེད་གང་། །
གངས་ལྗོངས་སྐྱེ་རྒུའི་བསོད་ནམས་རོལ་མཚོའི་དཔྱིད། །
ལྷག་པའི་ལྷ་མཆོག་གང་དེས་འགྲོ་འདི་སྐྱོངས། །
རྣམ་འདྲེན་གཞན་གྱིས་འདུལ་ཡུལ་མ་གྱུར་བདག་ཅག་རྩོད་དུས་འགྲོ་རྣམས་ལ།
ལྷག་པར་རྗེས་བརྩེའི་སྙིང་སྟོབས་ཆེན་པོའི་ཡ་ལད་བཙན་པོར་བགོས་པའི་མོད། །
རྒྱལ་བ་ཀུན་གྱིས་པད་དཀར་ལྟ་བུར་བསྔགས་པའི་རྔ་བསང་མངོན་ལྡིར་བ།
གང་དེའི་ཞབས་པད་སྤྱི་བོར་ཐོབ་འདིའི་སྙིང་གི་དགའ་བ་གང་གིས་མཚོན། །
དུས་གསུམ་རྒྱལ་བ་ཀུན་གྱིས་གསང་གསུམ་དཔྱིད། །
ཐ་མལ་ཚུལ་གྱིས་ཐ་མལ་འགྲོ་བ་རྣམས། །
མཐའ་དག་རྒྱལ་བའི་མཛད་པས་སྐྱོངས་མཁས་པ། །
དྲིན་གྱིས་འཁོར་མེད་བཤེས་གཉེན་རྣམས་ལ་འདུད། །
གང་མཚན་བདུད་རྩི་རྣ་བར་ལྷུང་ཙམ་གྱིས། །
སྲིད་ཞིའི་འཇིགས་པ་ཀུན་ལས་སྒྲོལ་མཛད་ཅིང་། །
འཕྲལ་ཡུན་དགོས་འདོད་འདོད་རྒུར་སྦྱིན་མཛད་པའི། །
རྒྱལ་ཡུམ་བརྩེ་ཆེན་མ་དེས་ཐུགས་རྗེས་ཟུངས། །
གང་གི་མཁྱེན་རབ་རལ་གྲིའི་རྩེ་མོ་ལན་ཅིག་མཁའ་ལ་གདེངས་པས་ཀྱང་། །
སྲིད་པ་གསུམ་གྱི་རྨོངས་པ་མ་ལུས་ཧྲུལ་པོར་དམིགས་མེད་བསྙིལ་མཛད་ཅིང་། །
རབ་འབྱམས་ཟབ་རྒྱས་ཤེས་བྱའི་ཁྱོན་ལ་བློ་གྲོས་སྤོབས་པ་མཆོག་སྩོལ་བ། །
རྒྱལ་ཀུན་ཡབ་གཅིག་མཁྱེན་གཏེར་དབང་པོ་རིངས་པར་བདག་བློའི་དཔྱིད་དུ་སྤྱོན། །

ཐུབ་དབང་མཆོག་དེའི་ཞབས་སྐྱེས་མ་ཟིན་པའི།། 
བདག་སོགས་ཕྱི་རབས་དུས་ཀྱི་འགྲོ་བ་ལ།། 
ཐུབ་པའི་གསུང་ཟབ་ཀུན་ལ་ཅི་དགའ་རུ།། 
ལྟ་བའི་བློ་ཡི་མིག་མཆོག་སྦྱིན་མཛད་པ།། 
ཤིང་རྟ་ཆེ་དང་གང་གི་སྲོལ་འཛིན་པའི།།
འཕགས་བོད་མཁས་གྲུབ་གསེར་གྱི་རི་བོའི་ཕྲེང་།། 
ཐུབ་བསྟན་རོལ་མཚོའི་རྒྱན་དུ་བསྟར་རྣམས་ལ།། 
བཀྲིན་དྲན་བཞིན་དད་པའི་ཡིད་རབ་བསྐྱོད།།
དྲི་མེད་ལུང་དང་ཕྲ་ཞིབ་རིགས་པས་རབ་འབྱམས་མདོ་རྒྱུད་དགོངས་པའི་དོན།།
སྐྱེས་བུ་གཅིག་གིས་བླ་ན་མེད་པའི་ཟུང་འཇུག་རྒྱལ་བའི་གོ་འཕང་དུ།།
བདེ་བླག་བགྲོད་པའི་ལམ་གྱི་ཚུལ་ཟབ་རྒྱལ་བའི་དགོངས་པ་རྨ་མེད་པ།།
བཤད་དང་སྒྲུབ་པས་འཛིན་ཅིང་སྤེལ་ལ་ཟླ་བྲལ་བློ་བཟང་རྒྱལ་བས་སྐྱོངས།།
འཇམ་དབྱངས་ཐུགས་ཀྱི་བཅུད་ལས་ལེགས་ཐོན་པའི།། 
འཕགས་ཡུལ་ཤིང་རྟ་ཆེན་པོའི་རིགས་ལམ་གྱིས།། ཤོག།།
བློ་བཟང་རྒྱལ་བའི་དགོངས་ཟབ་འཁྲུལ་བྲལ་དུ།།
འཛིན་མཁས་མཁས་པའི་ཚོགས་ལ་སྙིང་ནས་བཏུད།། 
འཇམ་མགོན་རྒྱལ་བའི་དགོངས་ཟབ་རོལ་པའི་མཚོ།། 
དྲི་མེད་རིགས་པས་བསྲུབས་ལས་ཉེར་ཐོན་པའི།།
མཁས་པའི་བཞེད་གཞུང་རིན་བྲལ་ནོར་བུའི་ཕྲེང༌།། 
བློ་གསར་མགྲིན་པའི་རྒྱན་དུ་བསྟར་བར་བྱ།།

སྔོན་བྱོན་མཁས་པའི་དབང་པོ་དེ་རྣམས་ཀྱིས།།  ིན་
ཕྱི་རབས་གདུལ་བྱའི་སྐལ་བར་འཇོག་མཛད་པའི།། 
རྨད་བྱུང་ལེགས་བཤད་ཆེན་པོ་དེ་དག་གིས།། 
མ་བཀྲལ་ཤེས་བྱའི་གནས་ཞིག་ག་ལ་སྟེ།།
དེ་ལྟ་ན་ཡང་རང་དང་སྐལ་མཉམ་རྣམས།།
རྒྱ་ཆེའི་གཞུང་ལ་འཇུག་སྒོ་དབྱེ་ཕྱིར་དང་།།
རང་ཡང་བཟང་པོའི་བག་ཆགས་འཇོག་པའི་ཕྱིར།།
ཚུལ་འདི་གླེང་ལ་མཁས་རྣམས་གནང་བ་སྩོལ།།
དེའི་ཕྱིར་འདི་ན་གཞུང་དོན་མ་རྟོགས་བཞིན།།
གྱི་ནར་སྨྲ་དང་སྔར་བཤད་ཟེར་ཟློས་ཀྱི།།
ཕྲེང་བའི་རི་མོ་བསྟར་ལ་བརྒྱུས་པ་ཡི།།
ཡིག་ཚོགས་སྤུངས་པའི་ངལ་བ་འདི་བྱས་སོ།།
ཟབ་ཅིང་ཕྲ་ལ་བརླིང་བའི་མཁས་པའི་གཞུང༌།།
བདག་འདྲའི་རིགས་པའི་སྲང་ལ་གཞལ་བ་ན།།
རང་སྐྱོན་གཞུང་ལ་བགོས་པའི་ནོངས་པའི་ཚོགས།།
ཅི་མཆིས་དྲན་དབང་རྣམས་ལ་སྙིང་ནས་འཆགས།།
ཅི་སྟེ་བཤད་པའི་འདབ་གྲོལ་གཏམ་འདིའི་དབུས།།
བཤེས་གཉེན་ཐུགས་ཀྱི་ཉི་འོད་ཀྱིས་བསྐྲངས་པའི།།
ལེགས་བཤད་བདུད་རྩིའི་ཟིལ་མངར་འགའ་མཆིས་ན།།
བློ་གསར་བུང་བའི་ཚོགས་ལ་སྟོན་མོར་བཀྱེ།།

དེ་ལྟར་རྩོམ་པ་ལ་འཇུག་པའི་སྔོན་འགྲོ་ཡུལ་ཁྱད་པར་ཅན་ལ་བསྟོད་ཅིང་ཕྱག་བྱ་
བའི་རིམ་པ་སྔོན་དུ་བཏང་ནས་རྩོམ་པའི་བྱ་བ་དངོས་ལ་འཇུག་པ་ནི། དེ་ཡང་འདིར་
གང་བརྗོད་པར་བྱ་བའི་བརྗོད་གཞི་གང་ཡིན་དང་། བརྩམ་པའི་དགོས་པ་དང་། རྩམ་
པ་དངོས་ལ་འཇུག་པ་སྟེ་གསུམ་ལས། དང་པོ་བརྗོད་གཞི་ནི། འཇམ་དབྱངས་མི་ཡི་
རྣམ་རོལ་རྗེ་ཙོང་ཁ་པ་ཆེན་པོའི་གསུང་ལས་དབུ་མའི་དཀའ་གནས་ཐོག་རྗེས་འཇུག་ཡིག་
ཆ་མཛད་པ་པོའི་མཁས་པའི་དབང་པོ་སོ་སོས་ལུང་རིགས་དྲི་མ་མེད་པའི་ལམ་ནས་གཏན་
ལ་ཕབ་པའི་དབུ་མའི་དཀའ་གནས་སྐོར་བཞེད་སྲོལ་ཇི་ལྟར་ཡོད་པ་རྣམས་ལས་གལ་
གནད་ཆེ་རིགས་མཁས་པ་སོ་སོའི་ཡིག་ཆའི་ལུང་དང་སྦྲགས་ཕྱོགས་གཅིག་ཏུ་འགོད་
པར་བྱ་བ་ཡིན་ནོ།།
གཉིས་པ་རྩོམ་པའི་དགོས་པ་ནི། དབུ་མའི་དཀའ་གནས་ཟབ་མོའི་ཐོག་རྗེ་ཙོང་
ཁ་པ་ཆེན་པོའི་གསུང་ཚིག་རེ་རེའི་དགོངས་པའང་རྗེས་འཇུག་མཁས་པ་སོ་སོས་དྲི་མ་
མེད་པའི་རྒྱབ་བསྣོན་གྱི་ལུང་དང་ཕྲ་ལ་ཟབ་པའི་རིགས་པའི་འཕྲུལ་འདེགས་དུ་མའི་
ནས་གཞུང་དོན་གོ་རྒྱ་ཡངས་པོར་འབྱེད་པ་ལ་ཞབས་འདེགས་ཕྲན་བུ་འབྱོར་པའི་རེ་འདུན་
སྙིང་བཅངས་ཞུ་བཞིན་པ་འདི་ཉིད་ལགས་སོ།།
སྐབས་འདིར་རྩོམ་པ་པོ་རང་ཉིད་ནས་ཀློག་པ་པོ་རྣམས་ལ་དམིགས་བསལ་
གསལ་བཤད་གལ་ཆེ་ཞུ་རྒྱུ་ཞིག་ནི། རྩོམ་པ་པོ་རང་ཉིད་ནི་རང་རེ་བོད་ཀྱི་རིག་གཞུང་
དང་སྤྱི་ཚོགས་ཀྱི་ཤེས་ཡོན་གུང་འདེགས་སུ་ལྷག་བསམ་མི་དམན་ཙམ་བཅང་བཞིན་
པ་འདི་རང་ལས་ལུང་རྟོགས་ཀྱི་ཡོན་ཏན་ཅི་ཡང་མེད་པའི་འཆིང་བ་ཀུན་ལྡན་གྱི་སྐྱེ་བོ་
རང་ག་བ་ཞིག་ལགས་པས། གུས་ཀྱི་ཆེད་རྩོམ་འདི་རིགས་ཡིག་ཆ་ལྟར་ཞོགས། ཡིག་

ཆའི་ཟུར་རྒྱན་ཙམ་དུའང་གཏན་ནས་འོས་པ་མིན་ན་དེ་དོན་ཁྱེད་རྣམ་པའི་ཐུགས་དཀྱིལ་
དུ་འཇགས་པ་ཞུ་རྒྱུ་དང༌། འོན་ཀྱང་འདིས་བློ་གྲོས་གསར་བུ་རྣམས་ལ་རྒྱ་ཆེའི་གཞུང་
ལུགས་རྣམས་ཀྱི་དཀའ་གནས་ཀྱི་དགོངས་ཟབ་འཚོལ་བའི་ལམ་སྟོན་གྱི་ཆ་རྐྱེན་དུ་འགྱུར་
བ་དང་གཞུང་དོན་ཐོག་རྨོངས་པའི་འཆར་སྒོ་འགའ་ཟུང་ཞུས་པ་རྣམས་དགོངས་པའི་
དཔྱད་གཞིར་འགྱུར་བ་བཅས་ལ་དགེ་མཚན་ཅུང་ཟད་མཆིས་ཚེ་རང་ཉིད་བསོད་ནམས་
གསོག་པའི་རྒྱུ་འགྲོར་དགོངས་ཏེ་དགྱེས་པའི་མཆོད་སྤྲིན་དུ་རོལ་བར་ཞུའོ།།
གསུམ་པ་སྐབས་དོན་རྩོམ་པ་དངོས་ལ། ཐོག་མར་དབུ་མ་ཐལ་འགྱུར་བའི་ལུགས་
འདིར་གང་ཟག་དང་ཆོས་ཀྱི་བདག་མེད་གཉིས་རྟོགས་པའི་གོ་རིམ་ལ་དཔྱད་པ་ནི།
དེ་ལ་རྗེ་ཙོང་ཁ་པ་ཆེན་པོའི་ལམ་རིམ་འབྲིང་པོ་ཤོག ༡༧༥ བ། ལས། བདག་
འཛིན་གཉིས་ཀྱི་སྐྱེད་རིམ་ལ་ཆོས་ཀྱི་བདག་འཛིན་གྱིས་གང་ཟག་གི་བདག་འཛིན་སྐྱེད་
པ་ཡིན་ཡང་། བདག་མེད་ཀྱི་དེ་ཉིད་ལ་འཇུག་པ་ན་སྔོན་དུ་གང་ཟག་གི་བདག་མེད་
ཀྱི་ལྟ་བ་བསྐྱེད་ནས་དེའི་འོག་ཏུ་ཆོས་ཀྱི་བདག་མེད་རྟོགས་པའི་ལྟ་བ་སྐྱེད་དགོས་སོ། ཞེས་
དང་༑ རྩ་ཤེ་ཊཱིཀ་ཆེན་ཤོག ༣༦ ལས། དེ་ལ་ཡང་ཐོག་མར་གང་ཟག་གི་བདག་
དང་བདག་གི་བར་འཛིན་པའི་མ་རིག་པའི་ཡུལ་མེད་པར་གཏན་ལ་དབབ་དགོས་ལ་དེ་
ཡང་རབ་བྱེད་བཅོ་བརྒྱད་པས་སྟོན་ནོ། །ཞེས་དང་། ལམ་རིམ་ཆེན་མོ་ཤོག
ལས༑ ཆོས་ཅན་སོ་སོ་བ་དཔག་ཏུ་མེད་པ་ལ་རང་བཞིན་འགོག་པའི་རིགས་པ་དུ་མ་
གསུངས་ཀྱང་རྣལ་འབྱོར་པས་འཇུག་པའི་ཚེ་ནི་མདོར་བསྡུས་ནས་བདག་དང་བདག་
གི་བ་ལ་རང་བཞིན་མེད་པར་གཏན་ལ་ཕབ་ནས་སྒོམ་པ་འདི་ནི་རྩ་ཤེ་རབ་བྱེད་བཅོ་བརྒྱད་
པའི་དོན་ཡིན་པར་སློབ་དཔོན་སངས་རྒྱས་བསྐྱངས་ཀྱིས་གསུངས་པ་ལ་བརྟེན་ནས་སློབ་

དཔོན་ཟླ་བ་གྲགས་པས་མཛད་པ་ཡིན་ཏེ། དབུ་མ་ལ་འཇུག་པའི་གང་ཟག་གི་བདག་
མེད་སྟོན་པ་རྣམས་ཀྱང་རབ་བྱེད་བཅོ་བརྒྱད་པ་ཉིད་རྒྱས་པར་འཆད་པ་ཡིན་ནོ། །ཞེས་
དང༌༑ ལེགས་བཤད་སྙིང་པོ་ཤོག ༢༡༡ ལས། ཐོག་མར་གང་ཟག་ལ་རྣམ་པ་
བདུན་དུ་བཙལ་ན་མི་རྙེད་པ་དང༌། རང་གི་ཕུང་པོ་ལ་བརྟེན་ནས་འདོགས་པ་འདི་གོ་
སླ་བས་འཁྲིད་པའི་རིམ་པ་ཡང་དེ་བཞིན་ནོ། །ཞེས་གསུངས་སོ།། 
དེ་ལ་འཇུག་འགྲེལ་དུ་ཉན་རང་འཕགས་པ་ལ་ཆོས་ཀྱི་བདག་མེད་རྟོགས་དགོས་
པར་སྒྲུབ་པ་ལ་རིགས་པ་གསུམ་གསུངས་པའི་རིགས་པ་གསུམ་པའི་སྐབས་སུ། ཉན་
རང་གིས་ཆོས་ཀྱི་བདག་འཛིན་གྱི་ཞེན་ཡུལ་བསུན་མ་ཕྱུང་ན་གང་ཟག་གི་བདག་མེད་
མཚན་ཉིད་རྫོགས་པར་རྟོགས་པ་མེད་དགོས་པར་གསུངས་པའི་དགོངས་པ་ནི། ལམ་
རིམ་ཆེན་མོར་འདི་ལྟར་གསུངས་ཏེ། ལམ་རིམ་ཆེན་མོ་ཤོག ༥༧༧ ལས། གང་
ཟག་རང་བཞིན་མེད་པར་རྟོགས་པའི་བློ་དེ་ཉིད་ཀྱིས་ཕུང་པོ་རང་བཞིན་མེད་དོ་སྙམ་
དུ་མི་འཛིན་ཀྱང༌། བློ་དེས་གཞན་ལ་ལྟོས་མེད་དུ་ཕུང་པོ་རང་བཞིན་མེད་པར་ངེས་
པའི་ངེས་ཤེས་འདྲེན་ནུས་པས་ན་ཕུང་པོ་ལ་རང་བཞིན་སྒྲོ་འདོགས་པའི་སྒྲོ་འདོགས་གཅོད་
པར་ནུས་པ་ཡིན་ནོ། །དེའི་ཕྱིར་གང་ཟག་རང་བཞིན་མེད་པར་རྟོགས་པའི་ཚེ་ཕུང་པོའང་
རང་བཞིན་མེད་པར་རྟོགས་པར་གསུངས་སོ། །འདི་ཡང་བུདྡྷ་པཱ་ལི་ཏ་ལས། འདི་
ལྟར་བདག་ཅེས་བྱ་བ་གང་ཡིན་པ་དེ་བདག་གི་ཞེས་བྱ་ན། བདག་དེ་ཡང་མེད་དེ། དེ་
མེད་ན་དེའི་འདི་ཡིན་ནོ་ཞེས་བྱ་བར་ཇི་ལྟར་འཐད་པར་འགྱུར། ཞེས་གསུངས་པ་ལྟར་
ཤེས་པར་བྱ་སྟེ། དཔེར་ན། མོ་གཤམ་གྱི་བུ་མི་སྲིད་པར་ངེས་པ་ན་བློ་དེས་དེའི་རྣ་
བ་ལ་སོགས་པ་མེད་དོ་སྙམ་དུ་མི་འཛིན་ཀྱང་དེའི་རྣ་བ་ཡོད་པར་འཛིན་པའི་སྒྲོ་འདོགས་

གཅོད་ནུས་པ་ལྟར། བདག་དེ་ཁོ་ནར་མེད་པར་ངེས་ན་དེའི་མིག་ལ་སོགས་པ་དེ་ཁོ་
ནར་ཡོད་པར་འཛིན་པ་ལྡོག་པར་འགྱུར་བའི་ཕྱིར་རོ། །ཞེས་གསུངས་སོ།།
རྒྱལ་ཚབ་རྗེའི་སྤྱོད་འཇུག་ཊཱིཀྐ་ཤོག ༤༤༣ ལས། བདག་མེད་གཉིས་ལ་
རྟོགས་དཀའ་སླ་ཡང་མེད་དེ། གཞི་གང་ཟག་དང་ཕུང་པོ་ལ་རྫས་ཡོད་དང་བཏགས་
ཡོད་ཀྱི་ཕྲ་རགས་ཀྱང་མི་འབྱེད་ལ། དགག་བྱའི་ཆོས་བདག་ལ་ཕྲ་རགས་ཀྱི་ཁྱད་པར་
ཡང་མི་འབྱེད་པས་སོ། །ཞེས་གསུངས།
རྗེའི་གསུང་གི་དགོངས་འགྲེལ་ཡིག་ཆ་མཛད་པ་པོའི་མཁས་པ་སོ་སོའི་ཐུགས་
བཞེད་རིམ་པར་འགོད་པ་ལ།
༸རྒྱལ་མཆོག་ལྔ་པ་ཆེན་པོའི་བཞེད་པ་ནི། ཉིད་ཀྱིས་མཛད་པའི་འཇུག་པའི་
རྣམ་བཤད་ཐེག་ཆེན་རྒྱ་མཚོར་འཇུག་པའི་གྲུ་རྫིངས་ཤོག ༤༠ ན། ལས། ཁ་ཅིག་
གང་ཟག་གི་བདག་མེད་དང་ཆོས་ཀྱི་བདག་མེད་ལ་རྟོགས་དཀའ་སླའི་ཁྱད་པར་མེད་
ཟེར་ན། ཡོད་པར་ཐལ། བདག་མེད་གཉིས་ལ་ཕྲ་རགས་ཀྱི་ཁྱད་པར་མེད་ཀྱང་ཁྱད་
གཞིའི་གནད་ཀྱིས་རྟོགས་དཀའ་སླ་ཡོད་པའི་ཕྱིར། དེར་ཐལ། ལམ་རིམ་ལས། གཞི་
གང་ཟག་དང་ཆོས་ཀྱི་སྟེང་དུ་ངེས་རྒྱུའི་བདག་མེད་ལ་ཕྲ་རགས་མེད་ཀྱང་། ཁྱད་གཞིའི་
གནད་ཀྱིས་གང་ཟག་གི་སྟེང་དུ་ངེས་སླ་ལ་ཆོས་ཀྱི་སྟེང་དུ་ངེས་དཀའ་བའི་ཕྱིར། ཞེས་
གསུངས་པའི་ཕྱིར། བྱས་པ་ལ། ཁོ་ན་རེ། ནམ་མཁའ་བདེན་མེད་དུ་རྟོགས་པའི་
གང་ཟག་ཡིན་ན་གང་ཟག་བདེན་མེད་དུ་རྟོགས་པས་ཁྱབ་པར་ཐལ། རྟོགས་དཀའ་སླའི་
ཁྱད་པར་ཡོད་པའི་ཕྱིར་ཟེར་ན། སྦྱིན་པ་བཏང་བ་ལ་བརྟེན་ནས་ལོངས་སྤྱོད་འབྱུང་

བ་མ་རྟོགས་ན། ཆོས་ཐམས་ཅད་བདེན་སྟོང་དུ་མ་རྟོགས་པས་ཁྱབ་པར་ཐལ། དེ་
གཉིས་ལ་རྟོགས་དཀའ་སླའི་ཁྱད་པར་ཡོད་པའི་ཕྱིར། ཁྱབ་པ་ཁས། དེར་ཐལ། སྦྱིན་
པ་བཏང་བ་ལ་བརྟེན་ནས་ལོངས་སྤྱོད་འབྱུང་བར་མངོན་སུམ་དུ་རྟོགས་པའི་ཚུར་མཐོང་
ཡོད༑ ཅིག་ཤོས་མེད་པའི་ཕྱིར། དང་པོ་དེར་ཐལ། མངོན་གནས་རྗེས་དྲན་གྱི་མངོན་
ཤེས་རྒྱུད་ལ་ལྡན་པའི་ཚུར་མཐོང་ཡོད་པའི་ཕྱིར། རྩ་བར་འདོད་མི་ནུས་ཏེ། ཆོས་
ཐམས་ཅད་བདེན་སྟོང་དུ་གྲུབ་ཟིན་དཔེར་བཀོད་ནས་གཅིག་ཤོས་སྒྲུབ་པའི་རྟགས་ཡང་
དག་ཡོད་པའི་ཕྱིར། ཞེས་གསུངས་སོ།།
གོང་དུ་དྲངས་པའི་གསུང་ལྟར་ན་༸གོང་ས་མཆོག་གི་ཐུགས་བཞེད་ནི་གང་ཟག་
གི་བདག་མེད་དང་ཆོས་ཀྱི་བདག་མེད་གཉིས་ལ་རྟོགས་དཀའ་སླའི་ཁྱད་པར་ཡོད་ཀྱང་།
བདག་མེད་གཉིས་ལས་འདི་སྔོན་རྟོགས་ཀྱི་གོ་རིམ་ངེས་མེད་དུ་བཞེད་པར་མངོན་ནོ།།
མདོ་སྔགས་རབ་འབྱམས་སྨྲ་བ་པཎ་ཆེན་བསོད་ནམས་གྲགས་པ་མཆོག་གིས་
ཇི་ལྟར་བཞེད་པ་ནི། དེ་ཉིད་ཀྱིས་མཛད་པའི་དབུ་མའི་སྤྱི་དོན་ཟབ་དོན་གསལ་བའི་
སྒྲོན་མེ་ཤོག ༡༨ ན། ལས། གང་ཟག་གི་བདག་འཛིན་གྱི་ཞེན་ཡུལ་ཚད་མས་ཁེགས་
པའི་གང་ཟག་ཡིན་ན་ཆོས་ཀྱི་བདག་འཛིན་གྱི་ཞེན་ཡུལ་ཚད་མས་ཁེགས་པའི་གང་ཟག་
ཡིན་པས་ཁྱབ་ཅེས་སྨྲ་བ་མི་འཐད་དེ། ཏིང་འཛིན་རྒྱལ་པོ་ལས། ཇི་ལྟར་ཁྱོད་ཀྱིས་
བདག་གི་འདུ་ཤེས་ནི། །ཤེས་པ་དེ་བཞིན་ཀུན་ལ་བློས་སྦྱར་བྱ། །ཞེས་དང༌། སྡུད་
པ་ལས། བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། །སེམས་ཅན་ཐམས་
ཅད་ཇི་འདྲ་དེ་འདྲར་ཆོས་ཀུན་ཤེས། །ཞེས་དབུ་མའི་ལྟ་བ་ཐོག་མར་འཚོལ་བའི་ཚེ་
དང་པོར་གང་ཟག་གི་བདག་མེད་ཤེས་པར་བྱས་ནས་དེའི་རིགས་པ་གཞན་ལ་སྦྱར་བར་

གསུངས་པའི་ཕྱིར། ཡང་། ཆོས་ཀྱི་བདག་འཛིན་གྱི་ཞེན་ཡུལ་ཚད་མས་ཁེགས་པའི་
གང་ཟག་ཡིན་ན་གང་ཟག་གི་བདག་འཛིན་གྱི་ཞེན་ཡུལ་ཚད་མས་ཁེགས་པའི་གང་ཟག་
ཡིན་དགོས་པར་འདོད་པ་ཡང་དཔྱད་གཞིར་འདུག་སྟེ། གང་རྟེན་འབྲེལ་ཡིན་ན་བདེན་
པར་མེད་པས་ཁྱབ། དཔེར་ན། མེ་ལོང་ནང་གི་བྱད་བཞིན་གྱི་གཟུགས་བརྙན་བཞིན།
གང་ཟག་ཀྱང་རྟེན་འབྲེལ་ཡིན་ནོ། ཞེས་པའི་རྟགས་སྦྱོར་རྣམ་དག་འགོད་པ་སྐབས་
སུ་བབས་པའི་ཕྱི་རྒོལ་རྣམ་དག་ཡོད་པས་སོ་སྙམ་མོ། །གཞན་དག་ན་རེ། དེ་ཡོད་
ཀྱང་སྐྱོན་མེད་དེ། ཕྱི་རྒོལ་དེས་བྱད་བཞིན་གྱི་གཟུགས་བརྙན་བདེན་མེད་དུ་མ་རྟོགས་
པའི་ཕྱིར་ཞེས་ཟེར་བ་མི་འཐད་དེ། དེ་ལྟར་མ་རྟོགས་ཀྱང་དེ་ཡོད་ཕྱིན་ཆད་དང་པོར་
གཟུགས་བརྙན་བདེན་མེད་དུ་རྟོགས་ནས་དེ་རྗེས་གང་ཟག་བདེན་མེད་དུ་རྟོགས་པར་འགྱུར་
བར་ཁས་ལེན་དགོས་པའི་ཕྱིར་ཏེ། འདི་ཁས་བླངས་ན། མེ་ལོང་ནང་གི་བྱད་བཞིན་
གྱི་གཟུགས་བརྙན་རྟེན་འབྲེལ་གྱི་རྟགས་ཀྱིས་གང་ཟག་ལྟ་བུ་བདེན་མེད་དུ་སྒྲུབ་པའི་མཐུན་
དཔེར་འགྲོ་ལུགས་དང༌། གཅིག་གི་ལྟ་པོ་གང་ཡིན་པ། །དེ་ནི་ཀུན་གྱི་ལྟ་པོ་ཡིན། །ཞེས་
པའི་གཞུང་དོན་ཤེས་པར་འགྱུར་པའི་ཕྱིར་རོ། ཞེས་གསུངས་སོ།།
རྗེ་བཙུན་ཆོས་ཀྱི་རྒྱལ་མཚན་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་སྐལ་བཟང་མགྲིན་རྒྱན་ཤོག ༡༡༣ ལས། ཡང་ཁ་ཅིག གང་ཟག་གི་བདག་
མེད་ཚད་མས་རྟོགས་པའི་གང་ཟག་ཡིན་ན་ཆོས་ཀྱི་བདག་མེད་ཚད་མས་རྟོགས་པའི་
གང་ཟག་ཡིན་དགོས་པ་རིགས་པ་གསུམ་པའི་དོན་དུ་འཆད་པ་ཡང་མི་རིགས་ཏེ། གང་
ཟག་གི་བདག་མེད་དང་ཆོས་ཀྱི་བདག་མེད་ལ་རྟོགས་དཀའ་སླའི་ཁྱད་པར་ཡོད་པའི་ཕྱིར་
ཏེ༑ ལྷག་མཐོང་ཆུང་བ་ལས། གང་ཟག་དང་ཆོས་ཀྱི་སྟེང་དུ་ངེས་རྒྱུའི་བདག་མེད་

ལ་ཕྲ་རགས་མེད་ཀྱང༌། །ཁྱད་གཞིའི་གནད་ཀྱིས་གང་ཟག་གི་སྟེང་དུ་ངེས་སླ་ལ། །ཆོས་
ཀྱི་སྟེང་དུ་ངེས་དཀའ་བའི་ཕྱིར་ཏེ། ཞེས་དང༌། ཡང་དེ་ཉིད་ལས། བདག་འཛིན་
གཉིས་ཀྱི་སྐྱེ་རིམ་ལ་ཆོས་ཀྱི་བདག་འཛིན་གྱིས་གང་ཟག་གི་བདག་འཛིན་སྐྱེད་པ་ཡིན་
ཡང་༑ བདག་མེད་ཀྱི་དེ་ཉིད་ལ་འཇུག་པ་ན། སྔོན་དུ་གང་ཟག་གི་བདག་མེད་ཀྱི་ལྟ་
བ་བསྐྱེད་ནས། དེའི་འོག་ཏུ་ཆོས་ཀྱི་བདག་མེད་རྟོགས་པའི་ལྟ་བ་སྐྱེད་དགོས་སོ། །ཞེས་
གསུངས་པའི་ཕྱིར། ཆོས་ཀྱི་བདག་མེད་རྟོགས་པའི་ལྟ་བ་རྒྱུད་ལ་སྐྱེད་པ་ལ་གང་ཟག་
གི་བདག་མེད་རྟོགས་པའི་ལྟ་བ་རྒྱུད་ལ་སྐྱེད་པ་སྔོན་དུ་འགྲོ་དགོས་པ་མི་འཐད་དེ། གང་
ཟག་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། དཔེར་ན་གཟུགས་
བརྙན་བཞིན། ཞེས་བཀོད་པའི་ཚེ། རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་
དུ་སྒྲུབ་པའི་ཕྱི་རྒོལ་ཡང་དག་གིས་གཟུགས་བརྙན་བདེན་མེད་དུ་རྟོགས་པའི་ཕྱིར་ཟེར་
ན་སྐྱོན་མེད་དེ། ཆོས་དང་གང་ཟག་གཉིས་སུ་ཕྱེ་བའི་ཆོས་གཅིག་བདེན་མེད་དུ་རྟོགས་
པ་ཙམ་ལ་ཆོས་ཀྱི་བདག་མེད་རྟོགས་པར་མི་འཇོག་པའི་ཕྱིར་ཏེ། གང་ཟག་གི་གདགས་
གཞིའི་ཕུང་པོ་བདེན་མེད་དུ་ནམ་རྟོགས་པའི་ཚེ་ཆོས་ཀྱི་བདག་མེད་རྟོགས་པར་འཇོག་
པའི་ཕྱིར། ཞེས་གསུངས་ལ།
རྗེ་བཙུན་ཆོས་ཀྱི་རྒྱལ་མཚན་མཆོག་གི་དགོངས་པ་བསྒྲིལ་ཏེ་བརྗོད་ན། ལམ་
རིམ་སོགས་ལས་བདག་མེད་གཉིས་རྟོགས་རིམ་སྔོན་ལ་གང་ཟག་གི་བདག་མེད་རྟོགས་
ནས་དེ་རྗེས་ཆོས་ཀྱི་བདག་མེད་རྟོགས་དགོས་པར་གསུངས་པའི་དགོངས་པ་གདགས་
གཞི་ཕུང་པོ་བདག་མེད་རྟོགས་པ་ལ་བཏགས་ཆོས་གང་ཟག་བདག་མེད་རྟོགས་པ་སྔོན་
དུ་འགྲོ་དགོས་པའི་གནད་ལ་སྦྱར་བར་མཛད་དོ།། 

ཀུན་མཁྱེན་འཇམ་དབྱངས་བཞད་པ་མཆོག་གིས་ཇི་ལྟར་བཞེད་པ་ནི། དེ་ཉིད་
ཀྱིས་མཛད་པའི་དབུ་མ་ཆེན་མོ་ཤོག ༡༡༣ བ། ལས། འོ་ན་བདག་མེད་གཉིས་ལ་
འཇུག་རིམ་དང་པོར་གང་ཟག་རང་བཞིན་མེད་པར་རྟོགས་ནས་དེ་རྗེས་ཕུང་སོགས་ཀྱི་
ཆོས་རང་བཞིན་མེད་པར་རྟོགས་པར་བྱེད་པ་མ་ཡིན་པར་ཐལ། གང་ཟག་བདེན་མེད་
རྟོགས་ན་ཕུང་པོ་བདེན་མེད་དུ་རྟོགས་པས་ཁྱབ་པའི་ཕྱིར། རྟགས་ཁས། འདོད་ན།
སྟོན་པ་དང༌། སློབ་དཔོན། འཕགས་པ་དང༌། སངས་རྒྱས་བསྐྱངས། ཟླ་བའི་ཞབས།
ཞི་བ་ལྷ་རྣམས་ཀྱི་གསུང་ལས་ཟློག་ནས་ཁས་ལེན་རིགས་པར་ཐལ། འདོད་པའི་ཕྱིར། རྟགས་
ཁས༑ ཁྱབ་སྟེ། དེ་རྣམས་ཀྱིས་བདག་མེད་གཉིས་ལ་འཇུག་རིམ། དང་པོར་གང་ཟག་གི་
བདག་མེད་རྟོགས་ནས་དེ་རྗེས་ཆོས་ཀྱི་བདག་མེད་རྟོགས་དགོས་པར་བཞེད་པའི་ཕྱིར་ཏེ། ཏིང་
འཛིན་རྒྱལ་པོ་ལས། ཇི་ལྟར་ཁྱོད་ཀྱིས་བདག་གི་འདུ་ཤེས་ནི། །ཤེས་པ་དེ་བཞིན་ཀུན་ལ་
བློས་སྦྱར་བྱ། །ཞེས་དང༌། རིན་ཆེན་ཕྲེང་བ་ལས། སྐྱེས་བུ་ཁམས་དྲུག་འདུས་པའི་ཕྱིར།།
ཡང་དག་མ་ཡིན་ཇི་ལྟ་བར། །དེ་བཞིན་ཁམས་ནི་རེ་རེ་ཡང༌། །འདུས་ཕྱིར་ཡང་དག་
ཉིད་དུ་མིན། །ཞེས་སྔོན་དུ་སྐྱེས་བུ་ཡང་དག་པར་མ་གྲུབ་པ་དང༌། དེ་ནས་གདགས་
གཞི་ཁམས་རྣམས་ཡང་དག་པར་མ་གྲུབ་པར་གཏན་ལ་འབེབ་པར་བཤད་པ་དང་། ལམ་
རིམ་ལས། ཚིག་གསལ་དང་བུ་དྡྷ་པཱ་ལི་ཏས་ཀྱང་དེ་ཁོ་ན་ཉིད་ལ་འཇུག་པ་ན་ཐོག་མར་
གང་ཟག་གི་བདག་མེད་ནས་འཇུག་པར་བཤད་པའི་ཕྱིར་དང་། ཞི་བ་ལྷས་ཀྱང་དེ་བཞིན་
དུ་གསུངས་པའི་ཕྱིར་རོ། །ཞེས་དང་།
དབུ་མ་ཆེན་མོ་ཤོག ༡༡༤ ལས། འདི་དག་གིས་རིམ་གྱིས་རྟོགས་པར་བཤད་
པ་དངོས་སུ་རྟོགས་ཚུལ་གཙོ་བོར་བྱས་སོ། །ཞེས་དང་། ཡང་། དབུ་མ་ཆེན་མོ་

ཤོག ༢༤༥ ལས། རྩ་ཤེ་ལས། བདག་ཉིད་ཡོད་པ་མ་ཡིན་ན། །བདག་གི་ཡོད་པ་ག་
ལ་འགྱུར། །ཞེས་དང༌། ཚིག་གསལ་ལས། ཇི་ལྟར་ཤིང་རྟ་ཚིག་ན་དེའི་ཡན་ལག་
ཀྱང་ཚིག་པས་མི་དམིགས་པ་དེ་བཞིན་དུ་རྣལ་འབྱོར་པ་དག་གིས་གང་གི་ཚེ་བདག་མེད་
པར་རྟོགས་པ་དེ་ཉིད་ཀྱི་ཚེ་ཕུང་པོའི་དངོས་པོ་བདག་གི་བ་ཡང་བདག་མེད་པར་རྟོགས་
པར་འགྱུར་རོ། །ཞེས་གསུངས་པའི་ཕྱིར་ན། མ་ཁྱབ་སྟེ། བློ་རྗེས་མས་རྟོགས་ཚུལ་
བཤད་སྙམ་ཡང་། འདིར་འཇིག་རྟེན་གྱི་ཐ་སྙད་རགས་པ་ཡིན་པས་དེ་མི་འཐད་པར་
ཐལ༑ བདག་མེད་རྟོགས་པ་དེའི་ཚེ་བདག་གི་བ་ཕུང་པོ་ཡང་བདག་མེད་དུ་རྟོགས་པར་
བཤད་པའི་ཕྱིར། དེར་ཐལ། དེ་ཉིད་ལས་གང་གི་ཚེ་བདག་མེད་པར་རྟོགས་པ་དེ་
ཉིད་ཀྱི་ཚེ་ཕུང་པོའི་དངོས་པོ་ཞེས་དས་གཅིག་ལ་རྟོགས་པར་གསུངས། དངོས་སུ་རྟོགས་
པ་སྔར་མི་འཐད་པར་བཤད་པའི་ཕྱིར་དང༌། བུདྡྷ་པཱ་ལི་ཏ་ལས་ཀྱང་བདག་དེ་ཡང་
མེད་དེ་དེ་མེད་ན་དེ་ཡི་འདི་ཡིན་ནོ། །ཞེས་བྱ་བ་ཇི་ལྟར་འཐད་པར་འགྱུར། ཞེས་
གསུངས་པའི་ཕྱིར། དེ་འདྲ་ཤིན་ཏུ་མང་ངོ་། །ཞེས་གསུངས་པའི་ཕྱིར།
ཀུན་མཁྱེན་བླ་མའི་བཞེད་པ་ནི། མདོ་དང་དབུ་མའི་བསྟན་བཅོས་རྣམས་ལས་
གསུང་ཟིན་ལ་གང་ཟག་གི་བདག་མེད་སྔོན་དང་ཆོས་ཀྱི་བདག་མེད་རྗེས་སུ་རྟོགས་ཚུལ་
གསུངས་པ་ནི་གཙོ་བོར་བདག་མེད་དེ་གཉིས་དངོས་སུ་རྟོགས་ཚུལ་ལ་དགོངས་པ་དང་
ཐ་སྙད་རགས་པའི་དབང་དུ་བྱས་ན་གང་ཟག་གི་བདག་མེད་རྟོགས་པ་དེ་ཉིད་ཀྱི་ཚེ་བདག་
གི་ཕུང་པོ་ཡང་བདེན་མེད་ཤུགས་ཀྱིས་སམ་དོན་གྱིས་རྟོགས་པར་བཞེད་པས་གཅིག་ཏུ་
བདག་མེད་གཉིས་ལ་རྟོགས་པའི་གོ་རིམ་ངེས་པ་མེད་པ་བཞེད་ཅེས་མཁས་པའི་བཞེད་
སྲོལ་ཡང་ཡོད་པར་ཐོས་སོ། །

མཁས་མཆོག་བྱམས་པ་བཀྲིས་ནི། རྗེ་བཙུན་ཆོས་ཀྱི་རྒྱལ་མཚན་དང་མཐུན་པར་
བཞེད་དེ།དེ་ཉིད་ཀྱིས་མཛད་པའི་དབུ་མའི་མཐའ་དཔྱོད་ལེགས་བཤད་སྐལ་བཟང་མགུལ་
རྒྱན་དཔེ་གཟུགས་ཤོག ༦༣ བ། ལས། གཞན་ཡང་། དེ་ཉིད་( ལམ་རིམ་)ལས་
བདག་འཛིན་གཉིས་ཀྱི་སྐྱེ་རིམ་ལ་ཆོས་ཀྱི་བདག་འཛིན་གྱིས་གང་ཟག་གི་བདག་འཛིན་
སྐྱེད་པ་ཡིན་ཡང་། བདག་མེད་པའི་དེ་ཉིད་ལ་འཇུག་པ་ན་སྔོན་དུ་གང་ཟག་གི་བདག་
མེད་ཀྱི་ལྟ་བ་བསྐྱེད་ནས་དེའི་འོག་ཏུ་ཆོས་ཀྱི་བདག་མེད་རྟོགས་པའི་ལྟ་བ་བསྐྱེད་དགོས་
སོ༑ ༑ཞེས་གསུངས་པ་མི་འཐད་པར་ཐལ། གང་ཟག་གི་བདག་མེད་རྟོགས་པའི་ལྟ་
བ་རྒྱུད་ལ་སྐྱེས་པའི་གང་ཟག་ཡིན་ན་ཆོས་ཀྱི་བདག་མེད་རྟོགས་པའི་ལྟ་བ་རྒྱུད་ལ་སྐྱེས་
པའི་གང་ཟག་ཡིན་དགོས་པའི་ཕྱིར། ཁོ་ན་རེ། རྟེན་འབྲེལ་གྱི་རྟགས་ཀྱིས་གང་ཟག་
བདེན་མེད་དུ་སྒྲུབ་པའི་ཕྱིར་རྒོལ་ཡང་དག་དེས་རྟེན་འབྲེལ་དང་གཟུགས་བརྙན་བདེན་
མེད་དུ་མ་རྟོགས་པར་ཐལ། གང་ཟག་གི་བདག་མེད་རྟོགས་པའི་གང་ཟག་ཡིན་ན་ཆོས་
ཀྱི་བདག་མེད་རྟོགས་པའི་གང་ཟག་ཡིན་པས་མ་ཁྱབ་པའི་ཕྱིར། ཟེར་ན་མ་ཁྱབ་སྟེ།
ཆོས་དང་གང་ཟག་གཉིས་སུ་ཕྱེ་བའི་ཆོས་གང་ཡང་རུང་བ་གཅིག་བདག་མེད་དུ་རྟོགས་
པའི་གང་ཟག་ཡིན་ན་ཆོས་ཀྱི་བདག་མེད་རྟོགས་པའི་གང་ཟག་ཡིན་པས་མ་ཁྱབ་པའི་
ཕྱིར་ཏེ། ཆོས་ཀྱི་བདག་མེད་རྟོགས་པའི་གང་ཟག་ཡིན་ན། གང་ཟག་གི་གདགས་གཞིའི་
ཕུང་པོ་བདེན་མེད་དུ་རྟོགས་པའི་གང་ཟག་ཡིན་དགོས་པའི་ཕྱིར། ཞེས་གསུངས་སོ།།
མཁས་གྲུབ་བསྟན་དར་བ་མཆོག་གིས་ཇི་ལྟར་བཞེད་པ་ནི། ཉིད་ཀྱིས་མཛད་
པའི་དབུ་མའི་སྤྱི་དོན་ཤོག ༡༡༤ ལས། དེ་ལྟར་ཡིན་ཀྱང་ཕུང་པོ་རང་བཞིན་མེད་
པར་མ་རྟོགས་ན་གང་ཟག་རང་བཞིན་མེད་པར་མ་རྟོགས་པས་མ་ཁྱབ་སྟེ། ཕུང་པོ་

རང་བཞིན་མེད་པ་རྫོགས་པར་རྟོགས་པ་ལ་གང་ཟག་རང་བཞིན་མེད་པ་རྫོགས་པར་
རྟོགས་པ་སྔོན་དུ་འགྲོ་དགོས་པའི་ཕྱིར། ཏིང་འཛིན་རྒྱལ་པོ་ལས། ཇི་ལྟར་ཁྱོད་ཀྱི་
བདག་གི་འདུ་ཤེས་ནི། །ཤེས་པ་དེ་བཞིན་ཀུན་ལ་བློས་སྦྱར་བྱ། །ཞེས་དང་། འཕགས་
པ་སྡུད་པ་ལས་ཀྱང་། བདག་ཅི་འདྲ་བ་སེམས་ཅན་ཐམས་ཅད་དེ་འདྲར་ཤེས། སེམས་
ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ཞེས་དང༌། རིན་ཆེན་ཕྲེང་བ་ལས་
ཀྱང་༑ སྐྱེས་བུ་ས་མིན་ཆུ་མ་ཡིན། །མེ་མིན་རླུང་མིན་ནམ་མཁའ་མིན། །རྣམ་ཤེས་
མ་ཡིན་ཀུན་མིན་ན། །དེ་ལས་གཞན་ན་སྐྱེས་བུ་གང༌། །སྐྱེས་བུ་ཁམས་དྲུག་འདུས་
པའི་ཕྱིར། །ཡང་དག་མ་ཡིན་ཇི་ལྟ་བར། །དེ་བཞིན་ཁམས་ནི་རེ་རེ་ཡང༌། །འདུས་
ཕྱིར་ཡང་དག་ཉིད་དུ་མིན། །ཞེས་གསུངས་པའི་ཕྱིར། བྱང་ཆུབ་ལམ་རིམ་ཆུང་བ་
ལས་ཀྱང་། གཞི་གང་ཟག་དང་ཆོས་ཀྱི་སྟེང་དུ་ངེས་རྒྱུའི་བདག་མེད་ལ་ཕྲ་རགས་མེད་
ཀྱང་༑ ཁྱད་གཞིའི་གནད་ཀྱིས་གང་ཟག་གི་སྟེང་དུ་ངེས་སླ་ལ་ཆོས་ཀྱི་སྟེང་དུ་ངེས་
དཀའ་བའི་ཕྱིར། དཔེར་ན། ཆོས་ཀྱི་བདག་མེད་མིག་སྣ་སོགས་ཀྱི་སྟེང་དུ་ངེས་དཀའ་
ཞིང་གཟུགས་བརྙན་སོགས་ཀྱི་སྟེང་དུ་ངེས་སླ་བས་དེ་རྣམས་སྔ་མའི་སྟེང་དུ་བདག་མེད་
གཏན་ལ་འབེབས་པའི་དཔེར་འཇོག་པ་བཞིན་ནོ། །ཞེས་གསུངས་པའི་ཕྱིར། གཞན་
ཡང༌༑ གང་ཟག་དང་ཕུང་པོ་ལ་རང་བཞིན་མེད་པ་ངེས་དཀའ་སླའི་ཁྱད་པར་ཡོད་
པར་ཐལ། རང་སྡེ་གྲུབ་མཐའ་སྨྲ་བ་རྣམས་ཀྱིས་གང་ཟག་དེ་རང་རང་གི་སྐབས་ཀྱི་
བཏགས་ཡོད་དུ་རྟོགས་པའི་ཕྱིར་དང༌། བདག་དང་ཕུང་པོ་གཉིས་ལ་ངེས་དཀའ་སླའི་
ཁྱད་པར་ཡོད་པའི་ཕྱིར་ཞེས་གསུངས་སོ།།
དེ་ལྟར་ཡིག་ཆ་སོ་སོའི་བཞེད་པ་བརྗོད་ནས། པཎ་ཆེན་བསོད་ནམས་གྲགས་

པ་མཆོག་གི་ཡིག་ཆའི་བཞེད་ཚུལ་ལ། སྤྱིར་ཆོས་དང་གང་ཟག་གི་བདག་མེད་གཉིས་
ལ་སྔོན་དུ་འདི་རྟོགས་ཀྱི་ངེས་པ་མེད་པ་ལྟ་བུར་གསུངས་པ་འདི་གོང་དུ་དྲངས་པའི་ལམ་
རིམ་འབྲིང་པོ་སོགས་ཀྱི་དགོངས་པ་དང་མི་འགལ་བའི་ཚུལ་ལ། ཟབ་དོན་གདམས་
པའི་མིག་འབྱེད་གསེར་གྱི་ཐུར་མ། ཤོག ༥༦ ལས། ལྟ་བ་ཐོག་མར་འཚོལ་བའི་
སྐབས་ལ་ཇི་སྐད་དྲངས་པའི་ལུང་རྣམས་ལས་གསུངས་པ་བཞིན་དགག་བྱ་ངོས་འཛིན་
པ་ན་གང་ཟག་གི་སྟེང་དུ་ངོས་འཛིན་སླ་བ་དང་བདག་མེད་གཉིས་ལས་གང་ཟག་གི་བདག་
མེད་ངེས་སླ་བར་དགོངས་ནས་དེ་ལྟར་གསུངས་ཀྱི། རྣམ་པ་ཐམས་ཅད་དུ་བདག་མེད་
གཉིས་རྟོགས་པའི་གོ་རིམ་དེ་ལྟར་མ་ངེས་ཏེ། ཞེས་གསུངས་སོ། །ཡང་འགའ་ཞིག་
གིས་ལམ་རིམ་སོགས་ལས་དེ་ལྟར་གསུངས་པ་ནི་སྤྱིར་ཆོས་དང་གང་ཟག་གི་བདག་མེད་
གཉིས་རྟོགས་པའི་གོ་རིམ་དེ་ལྟར་གསུངས་པ་མིན་གྱི། གདགས་ཆོས་གང་ཟག་དང་
དེའི་གདགས་གཞི་ཕུང་པོ་གཉིས་ཀྱི་བདག་མེད་རྟོགས་པའི་གོ་རིམ་དེ་ལྟར་ཡིན་པ་ལ་
དགོངས་ཞེས་གསུང་མཁན་ཡང་མཆིས། འོན་ཀྱང་གདགས་ཆོས་གང་ཟག་བདག་མེད་
རྟོགས་ན་དེ་ལ་བརྟེན་ནས་གདགས་གཞི་ཕུང་པོ་བདེན་མེད་རྒྱུ་མཚན་གཞན་ལ་ལྟོས་མེད་
བདེ་བླག་ཏུ་རྟོགས་ནུས་པ་དེ་ལྟར་ཡིན་ཀྱང༌། གདགས་ཆོས་གང་ཟག་བདེན་མེད་མ་
རྟོགས་པར་གདགས་གཞི་ཕུང་པོ་བདེན་མེད་རྟོགས་མི་ཐུབ་པའི་རྒྱུ་མཚན་ཅི་ཡོད་ལ་
ད་དུང་དྭོགས་པ་མི་ཆོད་པས་དཔྱད་པར་བྱ་དགོས་སྙམ། ཡང་ལ་ལས། ལམ་རིམ་
སོགས་ལས་དེ་ལྟར་གསུངས་པ་ནི། ཐོག་མར་དབུ་མའི་ལྟ་བ་འཚོལ་བ་ན་སྔོན་དུ་གང་
ཟག་གི་སྟེང་དུ་འཚོལ་བ་ལ་འཇུག་དགོས་པ་ལ་དགོངས་པ་ཡིན་གྱི། རྟོགས་པའི་གོ་
རིམ་མིན་ཞེས་གསུངས་པ་ཡོད་ཀྱང་། ལམ་རིམ་འབྲིང་པོའི་གསུང་ཟིན་ལ་སྔོན་དུ་

གང་ཟག་གི་བདག་མེད་ཀྱི་ལྟ་བ་བསྐྱེད་ནས་དེའི་འོག་ཏུ་ཆོས་ཀྱི་བདག་མེད་ཀྱི་ལྟ་བ་བསྐྱེད་
དགོས་ཚུལ་གསལ་བར་ཐོན་པས་ཚིག་དོན་ལ་ཨེ་འབྱོར་སྙམ་པ་བཅས་ནི་དཔྱད་གཞིར་
བཀོད་པ་ཙམ་མོ།། 
སྐབས་འདིར་དྭོགས་པ་ཅུང་ཟད་དཔྱད་ན། ཁ་ཅིག་ན་རེ། ཤེས་བྱ་ཆོས་ཅན།
བདག་མེད་གཉིས་ཀྱི་རྟོགས་རིམ་ནི། གང་ཟག་གི་བདག་མེད་སྔོན་དང་ཆོས་ཀྱི་བདག་
མེད་རྗེས་སུ་རྟོགས་པའི་གོ་རིམ་ངེས་པར་ཐལ། གོང་དུ་དྲངས་པའི་མདོ་དང་ལམ་རིམ་
ཆེ་ཆུང་། རྩ་ཤེ་ཊིཀ་ཆེན། ལེགས་བཤད་སྙིང་པོ་བཅས་ཀྱི་ལུང་དོན་འཐད་པའི་ཕྱིར།
ཞེས་སྨྲ་ལ། ཡང་ལ་ལས། གང་ཟག་གི་བདག་མེད་སྔོན་དང་ཆོས་ཀྱི་བདག་མེད་རྗེས་
སུ་རྟོགས་པའི་གོ་རིམ་ཅན་འདི་མི་འཐད་པར་ཐལ། གང་ཟག་གི་བདག་མེད་རྟོགས་
ན་གང་ཟག་དེས་ཆོས་ཀྱི་བདག་མེད་རྟོགས་པས་ཁྱབ་པའི་ཕྱིར་ཏེ། འཇུག་པ་རང་འགྲེལ་
ལས༑ གཟུགས་ལ་སོགས་པའི་དངོས་པོ་ལ་དམིགས་པས་ཕྱིན་ཅི་ལོག་ཏུ་འགྱུར་བའི་
ཕྱིར༑ གང་ཟག་གི་བདག་མེད་པ་རྟོགས་པར་ཡང་མི་འགྱུར་ཏེ། བདག་ཏུ་འདོགས་
པའི་རྒྱུའི་ཕུང་པོ་ལ་དམིགས་པའི་ཕྱིར། ཞེས་དང༌། དེའི་དོན་འཇུག་པའི་རྣམ་བཤད་
དགོངས་པ་རབ་གསལ་ཤོག ༤༧ལས། འདིས་ནི་གདགས་གཞི་ཕུང་པོ་ལ་བདེན་པར་
ཞེན་པའི་ཞེན་ཡུལ་སུན་མ་ཕྱིན་ན། བཏགས་ཆོས་གང་ཟག་ལ་བདེན་པར་འཛིན་པའི་
ཞེན་ཡུལ་ཡང་སུན་མ་ཕྱིན་པས་གང་ཟག་བདེན་མེད་དུ་མ་རྟོགས་པའི་ཕྱིར་གང་ཟག་
གི་བདག་མེད་མཚན་ཉིད་རྫོགས་པ་མ་རྟོགས་པ་བསྟན་ནོ། །ཞེས་དང་། ཡང་དེའི་
ཤོག ༥༥ ལས་ཀྱང་། ཕུང་པོ་བདེན་མེད་དུ་མ་རྟོགས་ན་གང་ཟག་བདེན་མེད་དུ་མི་
རྟོགས་ལ། ཞེས་གསུངས་པའི་ཕྱིར། ཞེས་རྩོད་པ་ལ།

མཁས་པའི་གསུང་ལན་འདེབས་ཚུལ་བཀོད་པ་ལ། དེ་ལ་པཎ་ཆེན་བསོད་ནམས་
གྲགས་པ་མཆོག་གིས་གོང་དུ་དྲངས་པའི་འཇུག་པ་རང་འགྲེལ་དང་། འཇུག་པའི་རྣམ་
བཤད་ཀྱི་གསུང་དེའི་དགོངས་པ་ཇི་ལྟར་འགྲེལ་བར་མཛད་ཚུལ་ནི། དེ་ཉིད་ཀྱིས་མཛད་
པའི་དབུ་མའི་སྤྱི་དོན་ཤོག ༡༧བ། ལས། ཡང་དེ་དག་(ཉན་རང་དགྲ་བཅོམ། )གིས་
ཕུང་སོགས་ལ་བདེན་པར་ཞེན་པའི་ཞེན་ཡུལ་མྱོང་སྟོབས་ཀྱིས་མ་ཁེགས་པར་ཐལ།
རྟགས་སྔ་མ་(དངོས་པོ་རང་བཞིན་མེད་པ་ཤེས་པ་དང་བྲལ་བའི་)དེའི་ཕྱིར། འདོད་
ན༑ དེ་དག་གིས་གང་ཟག་བདེན་མེད་མྱོང་སྟོབས་ཀྱིས་མ་རྟོགས་པར་ཐལ་ལོ། །ཁྱབ་
སྟེ༑གདགས་གཞི་ཕུང་པོ་བདེན་པར་འཛིན་པའི་བདེན་འཛིན་གྱི་ཞེན་ཡུལ་མྱོང་སྟོབས་
ཀྱིས་མ་ཁེགས་པར་གདགས་ཆོས་གང་ཟག་བདེན་པར་འཛིན་པའི་བདེན་འཛིན་གྱི་ཞེན་
ཡུལ་མྱོང་སྟོབས་ཀྱིས་ཁེགས་པ་མི་འཐད་པའི་ཕྱིར། ཞེས་སྐབས་འདིར་ཕུང་པོ་བདེན་
འཛིན་གྱི་ཞེན་ཡུལ་སུན་མ་ཕྱིན་པར་གང་ཟག་གི་བདེན་མེད་མི་རྟོགས་པར་གསུངས་
པ་འདི་མྱོང་སྟོབས་སམ་མངོན་སུམ་དུ་རྟོགས་ཚུལ་ལ་སྦྱོར་བར་མཛད་ལ། དེ་ལྟར་
མྱོང་སྟོབས་ཀྱིས་རྟོགས་ཚུལ་ལ་བྱེད་དགོས་པའི་རྒྱུ་མཚན་ནི། རིགས་གསུམ་གྱི་སྐབས་
འདིར་ཉན་རང་དགྲ་བཅོམ་གྱིས་ཕུང་སོགས་ཆོས་ཀྱི་སྟེང་དུ་བདེན་མེད་མ་རྟོགས་ན་
གང་ཟག་གི་བདག་མེད་ལ་མངོན་སུམ་དུ་མྱོང་བ་ཐོན་པ་མི་འོངས་ལ། དེ་ལྟར་ན་ཉོན་
མོངས་ས་བོན་དང་བཅས་པ་སྤངས་མི་ནུས་པ་སྒྲུབ་པའི་སྐབས་ཡིན་པའི་གནད་ཀྱིས་ཡིན་
ཞེས་དགེ་བའི་བཤེས་གཉེན་དག་གི་ཞལ་ནས་ཐོས་སོ།།
པཎ་ཆེན་བསོད་ནམས་གྲགས་པ་མཆོག་གི་ཐུགས་བཞེད་ལྟར་ན། སྤྱིར་གང་
ཟག་གི་བདེན་མེད་རྟོགས་པ་ཙམ་གྱིས་ཕུང་པོ་བདེན་པར་འཛིན་པའི་བདེན་འཛིན་གྱི་

ཞེན་ཡུལ་སུན་ཕྱུང་བས་མ་ཁྱབ་པར་བཞེད་དེ། ཕུང་པོ་བདེན་པར་འཛིན་པའི་བདེན་
འཛིན་གྱི་ཞེན་ཡུལ་སུན་ཕྱུང་བ་ལ་ཕུང་པོ་བདེན་མེད་ཚད་མས་རྟོགས་དགོས་པའི་ཕྱིར་
ཏེ༑ སྒྲོ་འདོགས་གང་དང་གང་ཡིན་རུང་སྒྲོ་འདོགས་དེ་དང་དེ་གཅོད་ཚུལ་ནི་སྒྲོ་འདོགས་
དེ་དང་དེའི་ངོ་བོ་རེ་ཞིག་མངོན་འགྱུར་བ་འགོག་པ་ཙམ་ལ་མི་བྱེད་པར། དེའི་ཞེན་
ཡུལ་སུན་ཕྱུང་བ་ལ་བྱེད་ཅིང་ཞེན་ཡུལ་སུན་ཕྱུང་ཞེས་པ་དེའི་ཞེན་ཡུལ་མེད་པར་རྟོགས་
པ་ལ་བྱེད་པར་བཞེད་པའི་ཕྱིར་ཏེ། དེ་ཉིད་ཀྱིས་མཛད་པའི་རྣམ་འགྲེལ་དགོངས་པ་
རབ་གསལ་ལེའུ་དང་པོ་ཤོག ༥༢བ། ལས། མཁས་པ་ཁ་ཅིག་ན་རེ། བྱས་རྟགས་
ཀྱིས་སྒྲ་མི་རྟག་པར་སྒྲུབ་པའི་ཕྱིར་རྒོལ་རྣམ་དག་གི་རྒྱུད་ཀྱི་བྱས་ན་མི་རྟག་པས་ཁྱབ་
དགོངས་ནས་རྣམ་བཤད་འདིར་ཡང་དེ་ལྟར་གསུངས་ཞེས་རང་ལུགས་སུ་བྱེད་པ་མི་
ལེགས་ཏེ། སྐབས་འདིའི་སྒྲ་ལ་རྟག་འཛིན་གྱི་སྒྲོ་འདོགས་ཆོད་མ་ཆོད་དཔྱོད་པ་ནི། སྒྲོ་
འདོགས་ཀྱི་ངོ་བོ་མིན་གྱི་དེའི་ཞེན་ཡུལ་སུན་ཕྱུང་མ་ཕྱུང་ཡིན་པ་གང་ཞིག །ཕྱིར་རྒོལ་
རྣམ་དག་དེའི་རྒྱུད་ཀྱི་ཚད་མ་དེས་སྒྲ་རྟག་འཛིན་གྱི་སྒྲོ་འདོགས་མངོན་འགྱུར་བའི་ཞེན་
ཡུལ་སུན་མ་ཕྱུང་བའི་ཕྱིར་ཏེ། དེས་སྒྲ་རྟག་སྟོང་དུ་མ་རྟོགས་པའི་ཕྱིར། ཞེས་གསུངས་
པའི་ཕྱིར་རོ། །དེ་ལྟར་ན། ལམ་རིམ་ཆེན་མོའི་སྔར་དྲངས་པར་གང་ཟག་རང་བཞིན་
མེད་པར་རྟོགས་པའི་བློ་དེས་གཞན་ལ་ལྟོས་མེད་དུ་ཕུང་པོ་རང་བཞིན་མེད་པར་ངེས་
པའི་ངེས་ཤེས་ཚད་མ་འདྲེན་ནུས་ཀྱང་གང་ཟག་རང་བཞིན་མེད་པར་རྟོགས་པའི་བློ་དེ་
ཉིད་ཀྱིས་ཕུང་པོ་བདེན་འཛིན་གྱི་སྒྲོ་འདོགས་བཅད་པ་དང་དེའི་ཞེན་ཡུལ་སུན་ཕྱུང་བ་
མི་བཞེད་སྙམ་ལ། སྒྲོ་འདོགས་དེ་དང་དེ་བཅད་པ་དང་དེ་དང་དེའི་ཞེན་ཡུལ་སུན་ཕྱུང་

བ་ལ་སྒྲོ་འདོགས་དེའི་ཞེན་ཡུལ་མེད་པ་རྟོགས་དགོས་པའི་བཞེད་ཚུལ་དེའི་ཁུངས་ནི།
རྗེ་བདག་ཉིད་ཆེན་པོས། རྩ་ཤེ་ཊཱིཀ་ཆེན་ཤོག ༤༧ལས། འདི་དཔེར་བརྗོད་ན། སྒྲ་
མི་རྟག་པར་སྒྲུབ་པའི་ཚུལ་གསུམ་ངེས་པའི་ཚད་མ་སྐྱེས་པ་ན། བར་དུ་ཚད་མ་གཞན་
རྒྱུད་པ་ལ་མི་ལྟོས་པར་དེའི་མཐུ་ལ་བརྟེན་ནས་སྒྲ་རྟག་འཛིན་གྱི་སྒྲོ་འདོགས་དང་འཛིན་
སྟངས་དངོས་སུ་འགལ་བའི་བློ་སྐྱེད་ནུས་ཀྱང་། སྒྲ་མི་རྟག་པ་ཚད་མ་སྔ་མའི་ཤུགས་
ལ་གྲུབ་པ་དང་སྒྲ་རྟག་འཛིན་གྱི་སྒྲོ་འདོགས་ཚད་མ་སྔ་མས་བཅད་པ་མིན་པ་བཞིན་ནོ།།
ཞེས་གསུངས་པ་དང་། ་
ཡང་རྒྱལ་ཚབ་རྗེའི་ཕར་ཕྱིན་རྣམ་བཤད་སྙིང་རྒྱན་ཤོག ༢༡ ལས། དེ་ལྟར་
ན༑ བྱས་ན་མི་རྟག་པས་ཁྱབ་པ་ངེས་པའི་ཚད་མ་དེས་སྒྲ་བྱས་ན་སྒྲ་མི་རྟག་པས་
མ་ཁྱབ་པར་འཛིན་པའི་སྒྲོ་འདོགས་གཅོད་དགོས་པས། རྟགས་དེ་ལ་བརྟེན་པའི་རྗེས་
དཔག་གིས་སྒྲོ་འདོགས་གསར་དུ་མི་གཅོད་པར་འགྱུར་རོ། །ཞེས་གསུངས་པ་དྲངས་
པར་མཛད་དོ།།
འོ་ན། གོང་དུ་དྲངས་པའི་ལམ་རིམ་དང་། རྩ་ཤེ་ཊཱིཀ་ཆེན། དེ་བཞིན་ལེགས་
བཤད་སྙིང་པོའི་གསུང་དེ་དག་གི་དགོངས་པ་ཇི་ལྟར་འཆད་ཅེ་ན། དེ་ལ་འགའ་ཞིག་
གིས༑ ལམ་རིམ་སོགས་ལས་དེ་ལྟར་གསུངས་པ་སྤྱིར་བདག་མེད་གཉིས་ཀྱི་རྟོགས་རིམ་
གསུངས་པ་མིན་གྱི། གདགས་གཞི་ཕུང་པོ་དང་དེ་ལ་བཏགས་པའི་གདགས་ཆོས་གང་
ཟག་གི་བདེན་མེད་རྟོགས་རིམ་གཞིར་བཞག་སྟེ་གསུངས་པ་ཡིན་ཞེས་གསུངས་མཁན་
ཡང་མཆིས། དེ་ལའང་ད་དུང་དྭོགས་གནས་འདི་ཡོད་དེ། ཤེས་བྱ་ཆོས་ཅན། བདག་
ཕུང་གཉིས་ཀྱི་སྟེང་དུ་བདེན་མེད་ཐོག་མར་རྟོགས་ཚེ་རིམ་ཅན་ཁོ་ནར་རྟོགས་པས་མ་

ཁྱབ་པར་ཐལ། དེ་གཉིས་ཀྱི་སྟེང་དུ་བདེན་མེད་གཉིས་ཐོག་མར་ཅིག་ཅར་དུ་རྟོགས་
པ་ཞིག་ཡོད་པའི་ཕྱིར་ཏེ།དབུ་མ་རིན་ཆེན་ཕྲེང་བའི་དར་ཊཱིཀ་སྙིང་པོའི་དོན་གསལ་
ལས༑ བདག་དང་ཕུང་པོ་ཆོས་ཅན། རང་བཞིན་གྱིས་སྟོང་སྟེ། རྟེན་འབྲེལ་ཡིན་
པའི་ཕྱིར། དཔེར་ན་གཟུགས་བརྙན་བཞིན། ཞེས་པའི་རྟེན་འབྲེལ་གྱི་གཏན་ཚིགས་
བཤད་པ་ཡིན་ནོ། །ཞེས་གསུངས་པའི་ཕྱིར་དང་། བདག་རང་བཞིན་མེད་པ་རྟོགས་
ན་དེ་ལ་བརྟེན་ནས་གདགས་གཞི་ཕུང་པོ་ཡང་རང་བཞིན་མེད་པ་རྒྱུ་མཚན་གཞན་ལ་
ལྟོས་མེད་བདེ་བླག་ཏུ་རྟོགས་ནུས་པ་དེ་ལྟར་ཡིན་ཡང་། གདགས་ཆོས་གང་ཟག་བདེན་
མེད་དུ་མ་རྟོགས་པར་གདགས་གཞི་ཕུང་པོ་བདེན་མེད་དུ་རྟོགས་མི་ནུས་པ་ལ་ད་དུང་
དྭོགས་པ་མི་ཆོད་པའི་ཕྱིར་སྙམ་ཡང་དཔྱད་དགོས།།
ཡང་ལ་ལས། ཐོག་མར་དབུ་མའི་ལྟ་བ་འཚོལ་བ་ན། ཐོག་མར་གང་ཟག་
གི་སྟེང་དུ་དཔྱད་པ་ལ་འཇུག་དགོས་པ་ཡིན་ཞེས་པའི་དོན་ཡིན་གྱི། བདག་མེད་གཉིས་
རྟོགས་པའི་གོ་རིམ་ལ་དགོངས་པ་མིན་ཞེས་གསུངས་ཀྱང་ལམ་རིམ་འབྲིང་པོའི་གསུང་
དུ་བདག་མེད་རྟོགས་པའི་ལྟ་བ་སྐྱེད་ཚུལ་ལ་གསལ་བར་གསུངས་པས་འཆད་ཚུལ་དེ་
ལུང་གི་དགོངས་པར་ཨེ་འབྱོར་སྙམ། 
དེས་ན་པཎ་ཆེན་མཆོག་གི་ཡིག་ཆའི་བཞེད་སྲོལ་ལ་གོང་བརྗོད་ལྟར་སྤྱིར་བདག་
མེད་གཉིས་ཐོག་མར་རྟོགས་པའི་གོ་རིམ་ངེས་མེད་དུ་བཞེད་པས། ལམ་རིམ་སོགས་
ཀྱི་གསུང་སྔར་དྲངས་པ་དེ་དག་གི་དགོངས་པ་ནི་ཟབ་དོན་མིག་འབྱེད་གསེར་གྱི་ཐུར་
མ་སྟོད་ཆ་ཤོག ༥༦ལས། ལྟ་བ་ཐོག་མར་འཚོལ་བའི་སྐབས་ལ་ཇི་སྐད་དྲངས་པའི་
ལུང་རྣམས་ལས་གསུངས་པ་བཞིན་དགག་བྱ་ངོས་འཛིན་པ་ན་གང་ཟག་གི་སྟེང་དུ་ངོས་

འཛིན་སླ་བ་དང་བདག་མེད་གཉིས་ལས་གང་ཟག་གི་བདག་མེད་ངེས་སླ་བར་དགོངས་
ནས་དེ་ལྟར་གསུངས་ཀྱི། རྣམ་པ་ཐམས་ཅད་དུ་བདག་མེད་གཉིས་རྟོགས་པའི་གོ་རིམ་
དེ་ལྟར་མ་ངེས་ཏེ། ཞེས་གསུངས་པ་ལྟར། ཇི་ལྟར་ཁྱོད་ཀྱིས་བདག་གི་འདུ་ཤེས་ནི།།
ཤེས་པ་དེ་བཞིན་ཀུན་ལ་བློས་སྦྱར་བྱ། །ཞེས་སོགས་ཀྱི་མདོས་གདུལ་བྱ་བདག་མེད་
གཉིས་ལ་ཁྲིད་ཚུལ་ཇི་ལྟར་གསུངས་པ་འདིའི་སྟེང་ནས་འཕགས་པ་ཡབ་སྲས་ཀྱི་གཞུང་
དུ་བདག་མེད་གཉིས་ལ་ཁྲིད་ཚུལ་གཙོ་བོར་གསུངས་པ་འདི་གཞིར་བཞག་པའི་དབང་
དུ་མཛད་ནས་བདག་མེད་གཉིས་ཀྱི་ལྟ་བའི་བསྐྱེད་རིམ་དེ་ལྟར་གསུངས་ཀྱི་སྤྱིར་བཏང་
གདུལ་བྱ་བདག་མེད་ལ་ཁྲིད་ཚུལ་ཐམས་ཅད་ཀྱི་དབང་དུ་བྱས་པ་མིན་ཞེས་འགྲེལ་ན་
དགོངས་པར་འབྱོར་རོ་སྙམ་མོ། །འོན་ཀྱང་ད་དུང་དེ་ལ་དྭོགས་གནས་བསུ་ན། འོ་
ན་རྩ་བ་ཤེས་རབ་དང་དབུ་མ་ལ་འཇུག་པའི་ཆེད་དུ་བྱ་བའི་གདུལ་བྱས་བདག་མེད་གཉིས་
ལ་འཇུག་པ་ན་ཐོག་མར་གང་ཟག་གི་བདག་མེད་རྟོགས་ནས་དེ་རྗེས་ཆོས་ཀྱི་བདག་མེད་
རྟོགས་པ་དེ་ལྟར་ཡིན་པར་ཐལ། ལུང་དོན་འཆད་ཚུལ་དེ་ལྟར་འཐད་པའི་ཕྱིར། འདོད་
མི་ནུས་ཏེ། འཇུག་པའི་ཆེད་དུ་བྱ་བའི་གདུལ་བྱ་ལ་མཚོན་ན་དེས་སྔོན་དུ་ཆོས་ཀྱི་བདག་
མེད་རྟོགས་ནས་དེ་རྗེས་གང་ཟག་གི་བདག་མེད་རྟོགས་དགོས་པའི་ཕྱིར་ཏེ། འཇུག་པས་
རང་གི་ཆེད་དུ་བྱ་བའི་གདུལ་བྱ་ལ་གང་ཟག་གི་བདག་མེད་སྒྲུབ་པ་ན། མཐའ་བདུན་
དུ་མ་གྲུབ་པའི་རྟགས་ཀྱིས་གང་ཟག་བདེན་མེད་སྒྲུབ་ཅིང་། དེའི་དཔེར་ཤིང་རྟ་བཀོད་
པ་གང་ཞིག །རྩོད་གཞི་གང་ཟག་གི་སྟེང་དུ་བདེན་མེད་རྟོགས་པ་ལ་མཐུན་དཔེ་ཤིང་
རྟའི་སྟེང་དུ་བདེན་མེད་རྟོགས་པ་སྔོན་དུ་འགྲོ་དགོས་པའི་ཕྱིར། རྟགས་དང་པོ་སྒྲུབ་
སྟེ༑ འཇུག་པ་ལས། ཤིང་རྟ་རང་ཡན་ལག་ལས་གཞན་འདོད་མིན། །ཞེས་སོགས་

དང་༑ འཇུག་པའི་རྣམ་བཤད་དགོངས་པ་རབ་གསལ་ཤོག ༣༩༣ ལས། བདག་
བཏགས་པ་ཙམ་དུ་གྲུབ་པར་བྱ་བའི་དོན་དུ་ཇི་སྐད་བཤད་པའི་དོན་ཉིད་གསལ་བར་བྱ་
བའི་ཕྱིར་ཕྱི་རོལ་གྱི་དཔེ་སྟོན་ཅིང་བཤད་པ། ཞེས་གསུངས་པའི་ཕྱིར། ཞེས་པའི་
དྭོགས་པ་བཀོད་པ་ལ་གཞང་དོན་དང་མཐུན་པའི་ལན་འདེབས་ཚུལ་ཤེས་པར་བྱའོ། །
ཀུན་མཁྱེན་འཇམ་དབྱངས་བཞད་པའི་ཐུགས་བཞེད་ནི། རང་འགྲེལ་གྱི་རིགས་
པ་གསུམ་པའི་དོན་ལ། དབུ་མ་ཆེན་མོ་ཤོག ༡་༢ ན།ལས། རིགས་པ་གསུམ་པ་ནི།
ཉན་རང་དགྲ་བཅོམ་ཆོས་ཅན། གང་ཟག་གི་བདག་མེད་མཚན་ཉིད་ཚང་བ་མ་རྟོགས་
པར་ཐལ། གཟུགས་ལ་སོགས་པའི་ཕུང་པོ་ལ་བདེན་པར་དམིགས་པའི་བློ་ཕྱིན་ཅི་ལོག་
གི་ཞེན་ཡུལ་སུན་ཅུང་ཟད་ཀྱང་མ་ཕྱུང་བའི་ཕྱིར། ཞེས་གསུངས་ལ། དེ་ལྟར་ན་གང་
ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་རྟོགས་པ་ན་ཕུང་པོ་བདེན་པར་འཛིན་པའི་
བདེན་འཛིན་གྱི་ཞེན་ཡུལ་སུན་ཕྱུང་བ་མེད་པས་གང་ཟག་གི་བདག་མེད་མཚན་ཉིད་ཚང་
བ་རྟོགས་པ་མིན་པ་དང་། གང་ཟག་བདེན་མེད་རྟོགས་པ་ན་བློ་དེས་ཕུང་པོ་བདེན་མེད་
དངོས་སུ་མ་རྟོགས་ཀྱང་ཕུང་པོ་བདེན་པར་འཛིན་པའི་བདེན་འཛིན་གྱི་ཞེན་ཡུལ་སུན་
ཕྱུང་བར་བཞེད་དམ་སྙམ་ལ། དེ་ཡང་ཐ་སྙད་རགས་པའི་དབང་དུ་བྱས་ན་གང་ཟག་
བདེན་མེད་རྟོགས་པའི་བློ་དེ་ཉིད་ཀྱི་སྟོབས་ཀྱིས་རྒྱུ་མཚན་གཞན་ལ་ལྟོས་མེད་དུ་ཕུང་
པོ་བདེན་མེད་ལ་ངེས་པ་བདེ་བླག་ཏུ་འདྲེན་པས་གང་ཟག་བདེན་མེད་རྟོགས་པ་ན་ཕུང་
པོ་ཡང་བདེན་མེད་རྟོགས་པའི་ཚུལ་ཞིག་འཇོག་ཀྱང༌། ཐ་སྙད་ཞིབ་ཕྲའི་དབང་དུ་བྱས་
ན་གང་ཟག་བདེན་མེད་དུ་རྟོགས་པའི་བློ་དེ་ཉིད་ཀྱིས་ཕུང་པོ་བདེན་མེད་ད་དུང་མ་རྟོགས་
པས་དེ་གཉིས་རིམ་ཅན་ད་རྟོགས་ཚུལ་འཇོག་དགོས་པ་བཞེད་པར་མངོན་ལ། སྒྲོ་འདོགས་

གཅོད་ཚུལ་ལའང་ཚད་མ་དེས་རང་དུས་ནས་སྒྲོ་འདོགས་གཅོད་ཚུལ་དང་རང་དུས་
ནས་སྒྲོ་འདོགས་དངོས་སུ་མ་བཅད་ཀྱང་ཚད་མ་དེས་ཚད་མ་གཞན་བརྒྱུད་པ་ལ་མ་ལྟོས་
པར་རང་སྟོབས་ཀྱིས་སྒྲོ་འདོགས་གཅོད་ཚུལ་གཉིས་ཡིག་ཆར་གསལ་བས་གང་ཟག་
བདེན་མེད་དུ་རྟོགས་པའི་བློ་དེ་ཉིད་ཀྱིས་ཕུང་པོ་བདེན་པར་འཛིན་པའི་སྒྲོ་འདོགས་དེ་
རང་དུས་ནས་དངོས་སུ་མ་བཅད་ཀྱང་བློ་དེའི་སྟོབས་ཀྱིས་ཚད་མ་གཞན་བརྒྱུད་པ་ལ་
མ་ལྟོས་པར་ཕུང་པོ་བདེན་པར་འཛིན་པའི་སྒྲོ་འདོགས་གཅོད་ནུས་པས་ན་གང་ཟག་བདེན་
མེད་དུ་རྟོགས་པའི་བློ་དེ་ཉིད་ཀྱིས་ཕུང་པོ་བདེན་པར་འཛིན་པའི་བདེན་འཛིན་གྱི་ཞེན་
ཡུལ་སུན་ཕྱུང་བར་བཞེད་ཚུལ་དེ་ལྟར་ཡིན་ནམ་སྙམ་ཡང་། ཡིག་ཆའི་དགོངས་པ་
མཐར་ཐུག་པ་ནི་ཡིག་ཆའི་རྒྱུན་འཛིན་མཁས་དབང་རྣམས་པའི་འཛིན་མཚམས་ཀྱི་བཞེད་
སྲོལ་ལ་གཏུགས་དགོས་པར་སེམས་སོ། །ཀུན་མཁྱེན་བླ་མའི་བཞེད་ཚུལ་འདི་ཡི་ཁུངས་
ནི༑ ལམ་རིམ་ཆེན་མོའི་ལུང་གོང་དུ་དྲངས་པ་ལས། གང་ཟག་རང་བཞིན་མེད་པར་
རྟོགས་པའི་བློ་དེ་ཉིད་ཀྱིས་ཕུང་པོ་རང་བཞིན་མེད་དོ་སྙམ་དུ་མི་འཛིན་ཀྱང་། བློ་དེས་
གཞན་ལ་ལྟོས་མེད་དུ་ཕུང་པོ་རང་བཞིན་མེད་པར་ངེས་པའི་ངེས་ཤེས་འདྲེན་ནུས་པས་
ན་ཕུང་པོ་ལ་རང་བཞིན་སྒྲོ་འདོགས་པའི་སྒྲོ་འདོགས་གཅོད་པར་ནུས་པ་ཡིན་ནོ། །དེའི་
ཕྱིར་གང་ཟག་རང་བཞིན་མེད་པར་རྟོགས་པའི་ཚེ་ཕུང་པོ་ཡང་བདེན་མེད་དུ་རྟོགས་པར་
གསུངས་སོ། །ཞེས་སོགས་འདྲེན་པར་མཛད་དོ།།
རྗེ་བཙུན་ཆོས་ཀྱི་རྒྱལ་མཚན་མཆོག་གི་བཞེད་ཚུལ་གོང་དུ་དྲངས་པའི་རང་
འགྲེལ་དང་འཇུག་པའི་རྣམ་བཤད་གཉིས་ཀྱི་དགོངས་པ་ནི། སྤྱིར་ཕུང་པོ་བདེན་མེད་
མ་རྟོགས་ན་གང་ཟག་གི་བདག་མེད་མ་རྟོགས་པས་ཁྱབ་པ་བསྟན་པ་མ་ཡིན་གྱི། ཕུང་

པོ་ལ་གྲུབ་མཐས་བདེན་པར་སྒྲོ་འདོགས་དང་ལྡན་ན་ཕུང་པོ་བདེན་མེད་རྟོགས་པ་འོངས་
ས་མེད་པ་དང་། དེས་ན་དེ་འདྲའི་གང་ཟག་དེས་གང་ཟག་བདེན་མེད་རྟོགས་པའི་གནས་
མེད་པའི་དོན་དུ་འགྲེལ་བར་མཛད་ཅིང་། དེའི་ཁུངས་སུ་ལེགས་བཤད་སྙིང་པོ་ལས།
ཆོས་བདག་གྲུབ་མཐས་ཡོད་པར་ཁས་ལེན་ན་གང་ཟག་གི་བདག་མེད་རྟོགས་པ་འོངས་
ས་མེད་པས་འཇུག་འགྲེལ་ལས། ཆོས་ལ་བདག་ཏུ་འཛིན་པ་མི་འདོར་ན་གང་ཟག་གི་
བདག་མེད་མི་རྟོགས་པར་གསུངས་སོ།།དེའི་ཕྱིར་ཉན་རང་གིས་ཀྱང་བདག་མེད་གཉིས་
རྟོགས་དགོས་སོ། །ཞེས་གསུངས་པ་འདི་འདྲེན་པར་མཛད་དེ། དེ་ཉིད་ཀྱིས་མཛད་
པའི་དབུ་མའི་སྤྱི་དོན་ཤོག ༡༡༢ལས། རིགས་པ་གསུམ་པ་ནི། ཉན་རང་དགྲ་བཅོམ་
ཆོས་ཅན། ཁྱོད་གང་ཟག་གི་བདག་མེད་ཚད་མས་རྟོགས་པའི་གང་ཟག་མ་ཡིན་པར་
ཐལ༑ ཁྱོད་གང་ཟག་གི་གདགས་གཞིའི་ཕུང་པོ་བདེན་གྲུབ་ཏུ་སྒྲོ་འདོགས་པའི་གང་
ཟག་ཡིན་པའི་ཕྱིར་ཏེ། དེས་གང་ཟག་གི་གདགས་གཞིའི་ཕུང་པོ་བདེན་མེད་མ་རྟོགས་
པའི་ཕྱིར། དེར་ཐལ། དེས་ཆོས་ཀྱི་བདག་མེད་མ་རྟོགས་པའི་ཕྱིར། རྟགས་རྣམས་
རིམ་བཞིན་ཁས། རྩ་བར་འདོད་ན། དེ་ཆོས་ཅན། ཁྱོད་ཀྱིས་གང་ཟག་གི་བདག་
མེད་མཚན་ཉིད་ཚང་བ་མ་རྟོགས་པར་ཐལ། འདོད་པའི་ཕྱིར། རིགས་པ་གསུམ་པའི་
དོན་འདི་ལྟར་དུ་འཆད་དགོས་ཏེ། དྲང་ངེས་རྣམ་འབྱེད་ལས། ཆོས་བདག་གྲུབ་མཐས་
ཡོད་པར་ཁས་ལེན་ན་གང་ཟག་གི་བདག་མེད་རྟོགས་པར་འོངས་ས་མེད་པས། འཇུག་
འགྲེལ་ལས་ཀྱང༌། ཆོས་ལ་བདག་ཏུ་འཛིན་པ་མི་འདོར་ན། གང་ཟག་གི་བདག་མེད་
མི་རྟོགས་པར་གསུངས་སོ། །དེའི་ཕྱིར་ཉན་རང་གིས་ཀྱང་བདག་མེད་གཉིས་རྟོགས་
དགོས་སོ། །ཞེས་པའི་དགོངས་པ་བླ་ན་མེད་པ་ཡིན་ཏེ། ཞེས་གསུངས་པའི་ཕྱིར་རོ།།

མཁས་གྲུབ་བསྟན་དར་བས་ཇི་ལྟར་བཞེད་པ་ནི། དེ་ཉིད་ཀྱིས་མཛད་པའི་དབུ་
མའི་སྤྱི་དོན་ཤོག ༡༡༣ལས། གདགས་གཞི་ཕུང་པོ་རང་བཞིན་གྱིས་གྲུབ་པར་འཛིན་
པའི་རྟོག་པའི་ཞེན་ཡུལ་སུན་ཕྱུང་མི་ནུས་པ་ཇི་སྲིད་འཇུག་གི་བར་དུ་བཏགས་ཆོས་གང་
ཟག་རང་ངོས་ནས་གྲུབ་པར་འཛིན་པའི་རྟོག་པའི་ཞེན་ཡུལ་སུན་ཕྱུང་མི་ནུས་པ་འཇུག་
པ་གང་ཞིག དེ་ཇི་སྲིད་འཇུག་གི་བར་དུ་དེའི་དབང་གིས་ལས་བསོག །ལས་དེའི་དབང་
གིས་འཁོར་བར་འཁོར་བའི་ཕྱིར། ཞེས་དང་། དབུ་མའི་མཐའ་དཔྱོད་ཤོག ༦༣
ལས༑ དགྲ་བཅོམ་པ་དེ་དག་ཆོས་ཅན། ཁྱོད་ཀྱིས་གང་ཟག་གི་བདག་མེད་རྫོགས་
པར་མ་རྟོགས་པར་ཐལ། གང་ཟག་གི་གདགས་གཞི་ཕུང་པོ་རང་བཞིན་མེད་པར་རྟོགས་
མི་ནུས་པའི་ཕྱིར། དེར་ཐལ། ཕུང་པོ་རང་བཞིན་གྱིས་གྲུབ་པར་འཛིན་པའི་ཕྱིན་ཅི་
ལོག་གིས་བཅིངས་པའི་ཕྱིར། ཞེས་ཕུང་པོ་བདེན་པར་འཛིན་པའི་བདེན་འཛིན་གྱིས་
བཅིངས་པ་དང་ཕུང་པོ་བདེན་འཛིན་གྱི་ཞེན་ཡུལ་སུན་ཕྱུང་མི་ནུས་པ་དེ་སྲིད་དུ་གང་
ཟག་གི་བདག་མེད་རྫོགས་པར་མ་རྟོགས་པའི་དོན་དུ་འགྲེལ་བར་མཛད་དམ་སྙམ་མོ།།
དབུ་མའི་ལྟ་བ་ཐོག་མར་རྒྱུད་ལ་སྐྱེད་པའི་ཐབས་ལ་དཔྱད་པ་ནི། དེ་ལ་རྗེ་
བདག་ཉིད་ཆེན་པོའི་འཇུག་པའི་རྣམ་བཤད་དགོངས་པ་རབ་གསལ། ཤོག ༢༩༨ ལས།
འདི་ཉིད་ཀྱི་མཇུག་ཐོགས་སུ་ལྐོག་ཏུ་གྱུར་པའི་ཡུལ་ཅན་རྟགས་སྒྲུབ་པར་བྱ་བ་ལ་མི་
འཁྲུལ་བ་ལས་སྐྱེས་པའི་ཤེས་པ་ནི་རྗེས་སུ་དཔག་པའོ། །ཞེས་གསུངས་པ་དང་། དབུ་
མ་ལ་འཇུག་པ་ལས། དངོས་རྣམས་མཐའ་དག་དངོས་པོ་མེད་པར་རྟོགས་སུ་གཞུག་
པ་ནི། །ནུས་པ་ཆེས་སླ་ཇི་ལྟ་དེ་ལྟར་རང་བཞིན་གཞན་དག་ལ། །ཁོང་དུ་ཆུད་པར་
བདེ་བླག་ཏུ་ནི་ནུས་པ་མ་ཡིན་ནོ། །ཞེས་དང༌།

དེའི་ཐད་ཀྱི་རྣམ་བཤད་དགོངས་པ་རབ་གསལ། ཤོག ༤༡༧ ལས། གཞན་
ཡང་ཇི་ལྟར་སྒྱུ་མ་དང་རྨི་ལམ་ལ་སོགས་པ་ཕྱིར་རྒོལ་རང་གི་ཕྱོགས་ལའང་གྲུབ་པའི་
དཔེ་ཁོ་ནས་ཕྱིར་རྒོལ་གྱི་འཇིག་རྟེན་གྱིས་དངོས་པོ་རྣམས་མཐའ་དག་དབུ་མ་པས་དངོས་
པོ་སྟེ་རང་བཞིན་གྱིས་གྲུབ་པ་མེད་པར་རྟོགས་སུ་གཞུག་པར་ནུས་པར་ནི་ཆེས་སླ་བ་ཇི་
ལྟ་བ་དེ་ལྟར་ཕ་རོལ་པོ་ལས་གཞན་དབུ་མ་པ་དག་ལ་དངོས་པོ་རྣམས་རང་བཞིན་གྱིས་
གྲུབ་པར་ཁོང་དུ་ཆུད་པར་བདེ་བླག་ཏུ་ནི་ནུས་པ་མ་ཡིན་ཏེ། གཉིས་ཀ་ལ་བདེན་པར་
གྲགས་པའི་དཔེ་མེད་པའི་ཕྱིར་རོ། །འདིས་ནི་བདེན་མེད་སྒྲུབ་པའི་གཏན་ཚིགས་རྟེན་
འབྲེལ་ལྟ་བུ་ལ་བདེན་མེད་ཀྱིས་ཁྱབ་པ་མཐུན་དཔེའི་སྟེང་དུ་མ་ངེས་པར་བདེན་མེད་
ཆོས་ཅན་གྱི་སྟེང་དུ་ཚད་མས་ངེས་པར་བྱར་མེད་པར་གསུངས་སོ། །ཞེས་དང༌།
ལམ་རིམ་ཆེན་མོ། ཤོག ༧༡༧ ལས། རང་བཞིན་ཡོད་ན་གཅིག་དང་ཐ་
དད་ལས་མི་འདའ་བར་མཐོང་ནས་གཅིག་ཐ་དད་ཀྱི་རང་བཞིན་ཁེགས་པ་ན་རང་བཞིན་
མེད་པས་ཁྱབ་པར་མཐོང་བས་ཚུལ་གཉིས་འགྲུབ་ལ། གཅིག་དང་ཐ་དད་པའི་རང་
བཞིན་མེད་པར་ངེས་པ་ནི་ཕྱོགས་ཆོས་ཀྱི་ཚུལ་ཡིན་པས་ཚུལ་གསུམ་པའི་རྟགས་ཡོད་
ལ༑ དེ་ལ་བརྟེན་ནས་མེ་དང་བུད་ཤིང་ལ་རང་བཞིན་མེད་དོ་སྙམ་དུ་ངེས་པ་ནི་རྗེས་
དཔག་གོ །འདིས་ནི་སྔར་བཀོད་པའི་གཞན་གྲགས་ཀྱི་སྦྱོར་བ་ལའང་ཚུལ་གསུམ་དང་
རྗེས་དཔག་སྐྱེ་ཚུལ་ཤེས་པར་བྱའོ། །ཞེས་གསུངས་པ་དང༌།
སྟོང་ཐུན་སྐལ་བཟང་མིག་འབྱེད། ཤོག ༢༢༨ བ། ལས། ཚད་མ་ལ་དབྱེ་
ན་མངོན་སུམ་ཚད་མ་དང་རྗེས་དཔག་ཚད་མ་གཉིས། དང་པོའི་མཚན་ཉིད། རྟགས་
ལ་མ་ལྟོས་པར་རང་གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་མངོན་སུམ་པ་ལ་

མི་བསླུ་བའི་ཤེས་པ། གཉིས་པའི་མཚན་ཉིད། རྟགས་ལ་བརྟེན་ནས་རང་གི་འཛིན་
སྟངས་ཀྱི་ཡུལ་དུ་གྱུར་པའི་གཞལ་བྱ་ལྐོག་གྱུར་ལ་མི་བསླུ་བའི་ཤེས་པ། ཞེས་གསུངས་
པ་རྣམས་ཀྱི་གསུང་འགྲོས་ལ། དབུ་མའི་ལྟ་བ་ཐོག་མར་ཚུལ་གསུམ་པའི་རྟགས་ཡང་
དག་ལ་བརྟེན་ནས་རང་རྒྱུད་ལ་བསྐྱེད་དགོས་པ་ལྟ་བུར་ཐོན།
རྗེས་འཇུག་ཡིག་ཆ་རྣམས་ཀྱིས་བཞེད་ཚུལ་ལ། དབུ་མའི་ལྟ་བ་ཐོག་མར་རྒྱུད་
ལ་བསྐྱེད་པ་ལ་ངེས་པར་ཚུལ་གསུམ་པའི་གཞན་གྲགས་ཀྱི་རྟགས་ལ་བརྟེན་དགོས་པར་
བཞེད་པ་དང་། དེ་ལྟར་མི་དགོས་པར་ཐལ་འགྱུར་ཡང་དག་ལ་བརྟེན་ནས་ཀྱང་བདེན་
མེད་རྟོགས་པའི་རྗེས་དཔག་སྐྱེ་བ་ཡོད་པར་བཞེད་པ་སྟེ། བཞེད་ཚུལ་འདྲ་མིན་གཉིས་
བྱུང་ལ། གཉིས་ཀས་ཀྱང་གཤམ་དུ་འགོད་འགྱུར་ལྟར་རྗེ་ཡབ་སྲས་ཀྱི་གསུང་ཁུངས་
སུ་དྲངས་ནས་སོ་སོའི་བཞེད་པ་སྒྲུབ་པར་མཛད་དོ།།
དེ་ལ་པཎ་ཆེན་བསོད་ནམས་གྲགས་པ་མཆོག་དང་རྗེ་བཙུན་ཆོས་ཀྱི་རྒྱལ་མཚན་
རྣམ་གཉིས་ནི་ཐལ་འགྱུར་བའི་ལུགས་འདིར་ཡང་རྗེ་དཔག་ནི་ངེས་པར་ཚུལ་གསུམ་པའི་
རྟགས་ལ་བརྟེན་ནས་སྐྱེ་དགོས་པས་དབུ་མའི་ལྟ་བ་ཐོག་མར་རྒྱུད་ལ་བསྐྱེད་པ་ཡང་ཚུལ་
གསུམ་པའི་རྟགས་ལ་བརྟེན་དགོས་ཀྱི་ཐལ་འགྱུར་ཙམ་ལ་བརྟེན་ནས་དབུ་མའི་ལྟ་བ་
རྟོགས་པའི་རྗེས་དཔག་སྐྱེ་བ་མེད་པར་བཞེད་ཅིང་ཁུངས་ནི་གོང་དུ་བཀོད་པའི་རྗེ་ཡབ་
སྲས་ཀྱི་གཞུང་རྣམས་ལ་བརྟེན་པར་མཛད་དོ།།
དེ་ཡང་པཎ་ཆེན་མཆོག་གི་དབུ་མ་མཐའ་སྤྱོད། ཤོག ༤༡ ན། ལས། རྗེས་

སུ་དཔག་པའི་ཚད་མ་ཡིན་ན་རང་གི་རྟེན་རྟགས་ཡང་དག་ལ་བརྟེན་པས་ཁྱབ། དེ་ལྟར་
ན་རང་གི་རྟེན་བསྒྲུབ་བྱ་ཡང་དག་ལ་བརྟེན་ཞེས་བརྗོད་པ་ལ་དགོས་པ་མེད་པའི་ཕྱིར།
དང་པོ་མ་གྲུབ་ན། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་གྲུབ་ཡིན་
པའི་ཕྱིར། ཞེས་པའི་ཐལ་འགྱུར་ཙམ་འཕངས་པ་ལ་བརྟེན་ནས་སྐྱེས་པའི་མྱུ་གུ་བདེན་
མེད་རྟོགས་པའི་རྗེས་དཔག་ཡོད་པར་འགྱུར་ལ། འདོད་ན། དེ་འདྲའི་ཐལ་འགྱུར་
ཙམ་འཕངས་པ་ལ་བརྟེན་ནས་མྱུ་གུ་བདེན་གྲུབ་ཏུ་འདོད་པའི་ལོག་རྟོག་ཁེགས་པའི་གང་
ཟག་ཡིན་ན་མྱུ་གུ་བདེན་མེད་དུ་རྟོགས་པའི་རྗེས་དཔག་རང་རྒྱུད་ལ་དངོས་སུ་སྐྱེ་ཁ་མའི་
གང་ཟག་ཡིན་དགོས་པར་འགྱུར་བས། མྱུ་གུ་བདེན་པར་གྲུབ་མ་གྲུབ་སྙམ་པའི་ཐེ་ཚོམ་
ལ་ཡུན་རིང་དུ་གནས་པའི་ཕྱིར་རྒོལ་མེད་པར་འགྱུར་བའི་ཕྱིར། དེས་ན་སྒྲོན་གསལ་
གྱི་མཆན་བུ་དང་སྟོང་ཐུན་ཆེན་མོ་གཉིས་ཀར་རྗེས་སུ་དཔག་པའི་ཚད་མ་ཡིན་ན་རང་
གི་རྟེན་གཏན་ཚིགས་ཡང་དག་ལ་བརྟེན་པས་ཁྱབ་པར་གསུངས་པས་གཞན་གྱི་ངག་རྗེས་
མ་འབྲངས་ཤིག་ཅེས་གསུངས་སོ།།
དེ་བཞིན་དུ་རྗེ་བཙུན་ཆོས་ཀྱི་རྒྱལ་མཚན་མཆོག་གིས་མཛད་པའི་དབུ་སྤྱི།
ཤོག ༣༣༣ ལས། གཉིས་པ་རྗེས་དཔག་གི་མཚན་ཉིད་ནི། རང་གི་རྟེན་རྟགས་ཡང་
དག་ལ་བརྟེན་ནས་དངོས་སུ་སྐྱེས་ཤིང་། རང་ལ་ལྐོག་ཏུ་གྱུར་པའི་གཞལ་བྱ་ལ་མི་བསླུ་
བའི་རིག་པའོ། །འདིའི་དབྱེ་བར་གྱུར་པའི་ལུང་གི་ཚད་མ་ནི་དཔྱད་གསུམ་གྱིས་དག་
པའི་ལུང་གི་རྟགས་ལས་སྦྱིན་པས་ལོངས་སྤྱོད་ཁྲིམས་ཀྱིས་བདེ། །ཞེས་པའི་ལུང་རང་
གི་བསྟན་བྱའི་དོན་ལ་མི་བསླུ་བར་རྟོགས་པའི་རྗེས་དཔག་ལྟ་བུ་ལ་བྱེད་ལ། ལུང་ཚད་
མ་དང་ལུང་གི་ཚད་མ་མི་འདྲ་སྟེ། ལུང་གི་ཚད་མ་ནི་སྔར་བཤད་པ་དེ་ཡིན་ལ། ལུང་

ཚད་མ་ནི་ཤེར་ཕྱིན་འབུམ་པ་ལྟ་བུ་ལ་བྱེད་དགོས་པའི་ཕྱིར། ཕྱི་མ་གྲུབ་སྟེ། ལུང་
ཚད་མ་དང་སྐྱེས་བུ་ཚད་མ་སོགས་ཁས་ལེན་དགོས། དེ་དག་ཤེས་པར་ཁས་ལེན་དུ་
མི་རུང་བའི་ཕྱིར། ཕྱི་མ་དེར་ཐལ། རྗེ་ཡབ་སྲས་ཀྱིས་ཚད་མའི་དབྱེ་བ་མཛད་པའི་
ཚེ༑ ལུང་གི་ཚད་མ་ཞེས་འབྱུང་གི ལུང་ཚད་མ་ཞེས་གང་དུ་ཡང་མི་འབྱུང་བའི་
ཕྱིར༑
དཔེ་ཉེར་འཇལ་གྱི་ཚད་མ་ཡང་རྟགས་ལ་མ་བརྟེན་པར་དཔེ་བཀོད་པ་ཙམ་
ལས༑ དོན་རྟོགས་པའི་བློ་ལ་མི་བྱེད་དོ། །དེ་འདྲའི་ཚད་མ་ཡིན་ན་རང་གི་རྟེན་རྟགས་
ལ་བརྟེན་དགོས་པའི་ཕྱིར་ཏེ། ཚིག་གསལ་ལས། རྟགས་བསྒྲུབ་པར་བྱ་བ་ལ་མ་འཁྲུལ་
པ་ལས། ཞེས་སོགས་གསུངས་པའི་ཕྱིར། ཞེས་གསུངས་སོ།།
མཁས་གྲུབ་བསྟན་དར་བ་མཆོག་གི་བཞེད་པ་ཡང་། རང་གི་རྟེན་རྟགས་ཡང་
དག་ལ་བརྟེན་ནས་སྐྱེས་པའི་གཞལ་བྱ་ལྐོག་གྱུར་ལ་མི་བསླུ་བའི་རིགས་པ་རྗེས་དཔག་
ཚད་མའི་མཚན་ཉིད་དུ་གསུངས་པས་ཐལ་འགྱུར་ཙམ་ལ་བརྟེན་ནས་རྗེས་དཔག་སྐྱེ་བ་
མེད་པར་བཞེད་དམ་སྙམ།
ཀུན་མཁྱེན་འཇམ་དབྱངས་བཞད་པ་མཆོག་ནི། སྤྱིར་དབུ་མའི་ལྟ་བ་ཐོག་མར་
རྟོགས་པ་སྔ་རྒོལ་གྱིས་ཕྱི་རྒོལ་ལ་ཐལ་དང་ཕྱིར་སོགས་སྦྱོར་བ་བཀོད་པ་ལ་མ་ལྟོས་པར་
ཡང་རྟོགས་པ་ཡོད་པ་དང༌། ལྷག་པར་གཏན་ཚིགས་ལ་མ་བརྟེན་པར་ཐལ་འགྱུར་ཡང་
དག་འཕངས་པ་ཙམ་ལ་བརྟེན་ནས་ཀྱང་དབུ་མའི་ལྟ་བ་ཐོག་མར་ཁོང་དུ་ཆུད་པ་ཡོད་
པར་བཞེད་ཅིང་། དེ་ཉིད་ལུགས་འདི་ལ་ཐལ་འགྱུར་བ་ཞེས་པའི་མཚན་འདོགས་པའི་
རྒྱུ་མཚན་དུ་བཞེད་དོ།།

དེ་ཡང་དེ་ཉིད་ཀྱིས་མཛད་པའི་དབུ་མ་ཆེན་མོ། ཤོག ༢༤༠ ལས། ཡང་
ཚད་མ་ལ་མཁས་པ་མང་པོ་ན་རེ། འགལ་བརྗོད་ཐལ་འགྱུར་དང་པོའི་དངོས་ཀྱི་བྱེད་
པ་ལས་བྱུང་བའི་བདག་སྐྱེ་མེད་པར་རྟོགས་པའི་རྗེས་དཔག་ཡོད་པར་ཐལ། འགལ་
བརྗོད་ཀྱི་ཐལ་འགྱུར་ཙམ་ལ་བརྟེན་ནས་བདག་སྐྱེ་འདོད་པའི་ལོག་རྟོག་ཟློག་ནུས་པའི་
ཕྱིར༑ ཁ་ཅིག་འདིར་མ་ཁྱབ་ཟེར་ན། ཤིན་ཏུ་ཁྱབ་པར་ཐལ། ཐལ་འགྱུར་དེ་གནོད་
བྱེད་ཡང་དག་ཏུ་ཕྱིར་རྒོལ་ལ་སོང་བ་ན་ལོག་རྟོག་ཀྱང་ལྡོག་ལ། བདག་སྐྱེའི་དམ་བཅའ་
ཡང་དོར་ཚར་ཞིང་། བདག་སྐྱེ་མེད་པར་ཡང་རྟོགས་ཟིན་པའི་ཕྱིར། ཞེས་དང་། ཡང་
ཁ་ཅིག་ན་རེ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་པའི་
ཕྱིར༑ ཞེས་པའི་ཐལ་འགྱུར་དེ་སྒྲུབ་བྱེད་འཕེན་པའི་ཐལ་འགྱུར་ཡང་དག་ཏུ་སོང་བའི་
བྱེད་པ་ལ་བརྟེན་ནས་སྐྱེས་པའི་མྱུ་གུ་བདེན་མེད་དུ་རྟོགས་པའི་རྗེས་དཔག་ཡོད་པར་ཐལ།
འགལ་བརྗོད་ལ་འདོད་ཚུལ་དེའི་ཕྱིར། འདོད་ན། དེ་འདྲའི་ཐལ་འགྱུར་སྒྲུབ་བྱེད་
འཕེན་པའི་ཐལ་འགྱུར་ཡང་དག་ཏུ་འགོད་པ་སྐབས་སུ་བབས་པའི་གང་ཟག་དང༌། མྱུ་
གུ་བདེན་མེད་དུ་རྟོགས་པའི་རྗེས་དཔག་རང་རྒྱུད་ལ་སྐྱེ་ཁ་མའི་གང་ཟག་གི་གཞི་མཐུན་
ཡོད་པར་ཐལ། འདོད་པ་དེའི་ཕྱིར། འདོད་ན། རྟེན་འབྲེལ་རྟགས་ཀྱིས་མྱུ་གུ་བདེན་
མེད་དུ་སྒྲུབ་པ་སྐབས་སུ་བབས་པའི་གང་ཟག་དང་དེ་འདྲའི་སྒྲུབ་བྱེད་འཕེན་པའི་ཐལ་
འགྱུར་ཡང་དག་འགོད་པ་སྐབས་སུ་བབས་པའི་གང་ཟག་གི་གཞི་མཐུན་ཡོད་པར་ཐལ།
འདོད་པའི་ཕྱིར་ན། ཁ་ཅིག་འདིར་མ་ཁྱབ་ཟེར་ཡང་ཚད་ཞེན་ཡིན། ཁོ་བོ་འདོད་དོ།།
འདོད་ན། དེ་འདྲའི་གང་ཟག་ཁོ་ཁོ་རང་ཡིན་པར་ཐལ། དེ་འདྲའི་གཞི་མཐུན་ཡིན་
པ་ཡོད་པ་དེའི་ཕྱིར། འདོད་ན། དེ་འདྲའི་གང་ཟག་ཆོས་ཅན། མྱུ་གུ་བདེན་གྲུབ་ཏུ་

བདེན་ཞེན་གྱིས་འདོད་པའི་གང་ཟག་ཡིན་པར་ཐལ། དེ་འདྲའི་ཐལ་འགྱུར་འགོད་པ་
སྐབས་བབས་ཀྱི་གང་ཟག་ཡིན་པའི་ཕྱིར་ན། འདིར་མ་ཁྱབ་སྟེ། དེ་འདྲའི་ཐལ་འགྱུར་
འགོད་པ་སྐབས་བབས་ལ་སྟོང་ཉིད་རྟོགས་རུང་ཡིན་ཡང་། བདེན་ཞེན་གྱིས་དམ་བཅའ་
བ་གཅིག་དང་། དོན་འགྱུར་གྱི་ཐེ་ཚོམ་ཅན་སོགས་དུ་མ་ཡོད་པའི་ཕྱིར། དེར་ཐལ།
སྟོང་ཉིད་རྟོགས་པའི་སྣོད་རུང་གི་དངོས་སྨྲ་པ་དེ་དང་པོ་དང་། དེ་འདྲའི་དངོས་སྨྲ་པས་
དབུ་མའི་བསྟན་བཅོས་ལ་སྦྱངས་པས་ཐེ་ཚོམ་དོན་མཐུན་ཐོབ་པ་ལྟ་བུ་གཉིས་པ་ཡིན་
པའི་ཕྱིར། ཞེས་དང་། འདི་པས་དེ་འདྲའི་ཡིད་དཔྱོད་དང་ཐེ་ཚོམ་ཅན་ལ་ཡང་གཞན་
གྲགས་དང་ཐལ་བ་གང་བཀོད་ན་ཡང། ཟབ་མོའི་ལྟ་བ་སྐྱེད་ཐུབ་པར་བཞེད་པའི་ཕྱིར།
དེ་ལྟར་སྐྱེད་ཐུབ་པར་མ་ཟད་གཞན་གྲགས་ལས་ཀྱང་ཐལ་འགྱུར་ལྷག་པར་བཟང་བར་
འདོད་པའི་ཕྱིར། དེར་ཐལ། ཐལ་འགྱུར་གྱིས་བདེན་ཞེན་ཆེ་བ་ལྟ་བུའི་ལོག་རྟོག་ཆེ་
བའི་རྩེ་ཡང་གཅོག་ཐུབ་པར་དབུ་ཚད་ཀུན་མཐུན་ལ། མཐར་བདེན་མེད་ཀྱི་ལྟ་བ་ཡང་
སྐྱེད་ཐུབ་པར་འདི་པ་འདོད་པའི་ཕྱིར། དེར་ཐལ། རྡོ་རྗེ་ཟེག་མའི་གཞན་གྲགས་ཀྱིས་
རང་བཞིན་མེད་པར་རྟོགས་པ་ལ་མཐའ་བཞི་འགོག་པའི་ཐལ་འགྱུར་གྱིས་ལོག་རྟོག་རྩེ་
གཅོག་དགོས་ཀྱི། ཐོག་མ་ནས་རང་གྲགས་དེ་ལ་བཀོད་ཀྱང་མི་ཐུབ་པ་གང་ཞིག དབང་
རྣོན་ལ་གཞན་གྲགས་མེད་ཀྱང་མཐའ་བཞིའི་སྐྱེ་བ་འགོག་པའི་ཐལ་འགྱུར་གྱིས་རང་
བཞིན་མེད་རྟོགས་ཀྱི་རྗེས་དཔག་སྐྱེད་ཐུབ་པའི་ཕྱིར། དང་པོ་གྲུབ་སྟེ། ལམ་རིམ་
ལས༑ གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེས་དང༌། །རྒྱུ་ལ་མ་
ལྟོས་ཡོད་པ་མིན་པས་དངོས་རྣམས་རང་བཞིན་བྲལ། །ཞེས་མཐའ་བཞི་ལ་གནོད་བྱེད་
བརྗོད་པ་རྣམས་ཀྱི་དོན་བསྡུས་ནས་གསུངས་པ་ནི་ཐལ་བ་བཀོད་པའི་འབྲས་བུ་ལ་རྟགས་

ལ་བརྟེན་པའི་རྗེས་དཔག་ཇི་ལྟར་སྐྱེ་བའི་ཚུལ་བསྟན་པ་ཡིན་གྱི། དང་པོ་ནས་ཕྱིར་རྒོལ་
ལ་གཞན་གྲགས་དེ་ལྟར་བཀོད་པ་མ་ཡིན་ནོ། །ཞེས་གསུངས་པའི་ཕྱིར་ཤིན་ཏུ་གསལ་
ལོ༑ ༑རྟགས་གཉིས་པ་གྲུབ་སྟེ། ལམ་རིམ་ལས། དེ་ལྟར་མུ་བཞིའི་སྐྱེ་བ་ལ་གནོད་
པ་མཐོང་བ་ལ་བརྟེན་ནས་མཐའ་བཞི་ལས་སྐྱེ་བ་མེད་པ་འགྲུབ་ལ། དེ་ལ་ནི་རང་བཞིན་
གྱིས་སྐྱེ་བ་མེད་པས་ཁྱབ་པ་སྔར་མཐའ་གཞན་འགོག་པའི་སྐབས་སུ་བཤད་པ་ལྟར་
འགྲུབ་བོ། །དེའི་ཕྱིར་དངོས་པོ་རྣམས་ལ་ཡང་རང་བཞིན་མེད་པ་ཡང་དེ་ལ་བརྟེན་
ནས་ངེས་པར་འགྱུར་ཏེ། འདི་ནི་ཐལ་འགྱུར་བྱས་པའི་ཚེ་དེའི་བྱེད་པ་ལ་བརྟེན་ནས་
རྗེས་དཔག་སྐྱེས་པ་ཡིན་གྱི་དངོས་སུ་དམ་བཅའ་སྒྲུབ་པའི་སྦྱོར་ངག་མེད་དོ། །ཞེས་
གསུངས་པའི་ཕྱིར། ཞེས་དང༌། གཞན་ཡང་ཐལ་རང་གི་ཁྱད་པར་དབུ་མའི་ལྟ་བ་
འགལ་བརྗོད་ཐལ་འགྱུར་ཙམ་གྱིས་སྐྱེད་ཐུབ་པར་འདོད་པ་ཐལ་འགྱུར་བ་དེ་བསྐྱེད་པ་
ལ་རང་རྒྱུད་ཀྱི་སྒྲུབ་ངག་དགོས་པར་འདོད་པ་དབུ་མ་རང་རྒྱུད་པའི་དོན་མ་ཡིན་པར་
ཐལ༑ ཐལ་འགྱུར་ཙམ་གྱིས་དེ་སྐྱེད་མི་ཐུབ་པའི་ཕྱིར། རྟགས་ཁས། འདོད་ན། ལམ་
རིམ་ལས། དོན་དམ་པ་སྟོང་པ་ཉིད་ངེས་པའི་ལྟ་བ་རྒྱུད་ལ་སྐྱེད་ཚུལ་གྱི་སྒོ་ནས་མིང་
འདོགས་ནའང་། ཐལ་རང་གཉིས་སུ་ངེས་པ་ཡིན་ནོ། །ཞེས་གསུངས་པ་མི་འཐད་
པར་ཐལ་ལོ། །དེ་བཞིན་ཁྱད་ཆོས་བརྒྱད་ཀྱི་ཟིན་བྲིས་དང་ཡང་འགལ་ལོ། །ཞེས་
དང་༑ དབུ་མ་ཆེན་མོ། ཤོག ༡༡༨ ན། ལས། གཞན་ཡང་ཁྱོད་ཀྱི་དམ་བཅའ་མི་
འཐད་པར་ཐལ། ཕལ་ཆེར་མང་ཤོས་རྣམས་ཀྱི་སྟོང་ཉིད་ཀྱི་ལྟ་བ་དེ་རྒོལ་བ་མེད་ཀྱང་
རང་དོན་སྐབས་ཀྱི་རྟགས་ཡང་དག་ལ་བརྟེན་ནས་སྐྱེས་པའང་མང་ལ། རྟགས་སྦྱོར་
མེད་ཀྱང་རྒྱུ་མཚན་ཡང་དག་མཐོང་བ་ལས་སྐྱེས་པའང་མཐའ་ཡས་པའི་ཕྱིར་ཏེ། ལྟ་

ངན་མུན་སེལ་ལས། དེ་ལྟར་གྲུབ་པ་རང་གི་བློ་ངོར་འགོག་པ་ན། དངོས་སུ་ཆོས་ཅན་
དང་ཐལ་དང་ཕྱིར་སོགས་སྦྱར་མ་སྦྱར་གང་ཡིན་ཀྱང་འདྲ་ཡི། དཔྱོད་ཚུལ་ཐལ་འགྱུར་
བའི་དོན་དམ་དཔྱོད་བྱེད་ཀྱི་རིགས་པ་ཡང་དག་ཏུ་འགྲོ་ངེས་ཤེས་པའི་དཔྱོད་ཚུལ་ཞིག་
གིས་དཔྱོད་པའི་ཚེ། ཞེས་པ་ནས། ཐལ་འགྱུར་བའི་རྟགས་ཀྱི་དགག་བྱའི་ཚུལ་ཇི་
ལྟར་འདུག་པའི་སྣང་ཚུལ་དེ་ལྟར་གྲུབ་པ་ཅུང་ཟད་ཀྱང་མེད་པའི་ངེས་པ་ཡང་དག་སྐྱེ་
བ་ཡོད་ཀྱི། ཞེས་སོ། །ཞེས་གསུངས་སོ།།
དེ་ལ་སྐབས་འདིར་ལུགས་འདིར་གཞན་གྲགས་ཀྱི་རྟགས་བཀོད་པ་ལ་མི་ལྟོས་
པར་ཐལ་འགྱུར་གྱི་བྱེད་པ་ཙམ་ལ་བརྟེན་ནས་དབུ་མའི་ལྟ་བ་ཁོང་དུ་ཆུད་པར་འདོད་
པ་ལྟར་ན། ཐལ་འགྱུར་བ་ཞེས་མིང་ཐོག་ཚུལ་དེ་ལྟར་ཡིན་མོད་ཀྱང་ཐལ་འགྱུར་གྱི་
བྱེད་པ་ཙམ་ལ་བརྟེན་ནས་དབུ་མའི་ལྟ་བ་ཁོང་དུ་ཆུད་མི་ནུས་པར་དེ་གསར་དུ་རྟོགས་
པ་ལ་ངེས་པར་རྟགས་ཡང་དག་ལ་བརྟེན་དགོས་པར་བཞེད་པ་རྣམས་ལྟར་ན། ལུགས་
འདི་ལ་ཐལ་འགྱུར་བ་ཞེས་པའི་མིང་ཐོག་ཚུལ་ཇི་ལྟར་ཡིན་གོང་དུ་དྲངས་པའི་ལམ་རིམ་
ཆེན་མོའི་གསུང་འགྲོས་དང་མཐུན་པར་འཆད་ཚུལ་གང་ཡིན་དཔྱད་དགོས་ལ། དེ་
ལ་དགེ་བའི་བཤེས་གཉེན་ཆེན་པོ་འབྲས་ཤག་སྐོར་མཁན་རིན་པོ་ཆེ་ཉི་མ་རྒྱལ་མཚན་
མཆོག་གི་ཞལ་སྔ་ནས་ཇི་ལྟར་ཐོས་པ་ནི། ལུགས་འདི་ལ་ཐལ་འགྱུར་བ་ཞེས་པའི་མིང་
ཐོག་ཚུལ་ནི་ལུགས་འདིས་རྩ་ཤེ་ཀྱི་དགོངས་པ་གཙོ་བོར་ཐལ་འགྱུར་གྱི་སྒོ་ནས་འགྲེལ་
བས་ན་དེ་སྐད་བརྗོད་པ་འདི་དགེ་བའི་བཤེས་གཉེན་ཆེན་པོ་ལྡན་མ་སྟོང་དཔོན་རིན་པོ་
ཆེའི་གསུང་རྒྱུན་ཡིན་ཞེས་བཀའ་བསྩལ་བ་ཐོས།།

བདེན་མེད་སྒྲུབ་པའི་རྟགས་དང༌། རིགས་པའི་དགག་བྱ་ལ་གང་འཇོག་དཔྱད་པ་ནི།།
ལམ་རིམ་ཆེན་མོ་ཤོག ༦༥༡ ལས། རིགས་པའི་དགག་བྱ་ནི། རྩོད་ཟློག་
ལས༑ ཡང་ན་ཁ་ཅིག་སྤྲུལ་པ་ཡི། །བུད་མེད་ལ་ནི་བུད་མེད་སྙམ། །ལོག་འཛིན་
འབྱུང་བ་སྤྲུལ་པ་ཡིས། །འགོག་བྱེད་འདི་ནི་དེ་ལྟ་ཡིན། །ཞེས་པའི་རང་འགྲེལ་ལས།
ཡང་ན་སྐྱེས་བུ་ཁ་ཅིག་སྤྲུལ་པའི་བུད་མེད་རང་བཞིན་གྱིས་སྟོང་པ་ཡིན་ལ་དོན་དམ་
པར་བུད་མེད་དོ་སྙམ་དུ་ལོག་པར་འཛིན་པར་འགྱུར་རོ། །དེའི་ཕྱིར་དེ་ལོག་པར་འཛིན་
པ་དེས་འདོད་ཆགས་སྐྱེད་པ་ལ། དེ་བཞིན་གཤེགས་པའམ་དེ་བཞིན་གཤེགས་པའི་ཉན་
ཐོས་ཀྱིས་སྤྲུལ་པ་ཞིག་སྤྲུལ་ལ་དེས་དེའི་ལོག་པར་འཛིན་པ་དེ་ཟློག་པར་བྱེད་དོ། །དེ་
བཞིན་དུ་ངའི་ཚིག་སྟོང་པ་སྤྲུལ་པ་ལྟ་བུས་དངོས་པོ་ཐམས་ཅད་ལ་རང་བཞིན་མེད་པ་
སྟོང་པ་སྤྲུལ་པའི་བུད་མེད་དང་འདྲ་བ་དག་ལ་རང་བཞིན་ཡོད་པར་འཛིན་པ་གང་ཡིན་
པ་དེ་ཟློག་པར་བྱེད་དོ། །ཞེས་གསུངས་པ་ལྟར། ཕྱིན་ཅི་ལོག་གི་འཛིན་པ་ལ་དགག་
བྱར་གསུངས་པ་དང༌། དེས་བཟུང་བའི་རང་བཞིན་ཡོད་པ་ལ་དགག་བྱར་མཛད་པ་
གཉིས་ཡོད་དོ། །འོན་ཀྱང་དགག་བྱའི་གཙོ་བོ་ནི་ཕྱི་མ་ཡིན་ཏེ། ཡུལ་ཅན་ཕྱིན་ཅི་
ལོག་ལྡོག་པ་ལ་དེས་བཟུང་བའི་ཡུལ་ཐོག་མར་དགག་དགོས་པས་སོ། །འདི་ཡང་རྟེན་
འབྲེལ་གྱིས་གང་ཟག་དང་ཆོས་ཀྱི་སྟེང་དུ་རང་གི་ངོ་བོས་གྲུབ་པའི་རང་བཞིན་ཡོད་པ་
འགོག་པ་ལྟ་བུ་རྣམས་ཡིན་ནོ། །དགག་བྱ་འདི་ནི་ཤེས་བྱ་ལ་མེད་པ་ཞིག་དགོས་ཏེ།
ཡོད་ན་དགག་པར་མི་ནུས་པའི་ཕྱིར་རོ། །ཞེས་དང༌། ལེགས་བཤད་སྙིང་པོ་ཤོག ༦༢
ལས༑ ལུགས་འདིའི་རིགས་པའི་དགག་བྱ་ལ་གཉིས་ཡོད་པའི་སྐུར་འདེབས་ནི་གྲུབ་
མཐས་བཞག་པ་ཁོ་ན་དང༌། ཞེས་དང༌། སྒྲོ་འདོགས་ལ་ནི་ཀུན་བཏགས་དང་ལྷན་

སྐྱེས་གཉིས་ཡོད་ལ། ཞེས་དང་། སྟོང་ཐུན་སྐལ་བཟང་མིག་འབྱེད་ལས། ཆོས་རྣམས་
ཀྱི་དེ་ཁོ་ན་ཉིད་ལ་ཕྱིན་ཅི་ལོག་ཏུ་སྒྲོ་འདོགས་པའི་ལོག་རྟོག་དང༌། ལོག་རྟོག་དེས་ཇི་
ལྟར་བཟུང་བ་ལྟར་དུ་གྲུབ་པ་གཉིས་ཀ་དགག་བྱ་ཡིན་ཏེ། ཞེས་གསུངས། དེ་ལ་ལམ་
རིམ་སོགས་ཀྱི་གསུང་བབས་ལ་གཞིག་ན། སྤྱིར་རིགས་པའི་དགག་བྱ་ལ་བདེན་འཛིན་
དང་བདེན་གྲུབ་གཉིས་འཇོག་ཀྱང༌། རིགས་པའི་དགག་བྱའི་གཙོ་བོ་ནི་བདེན་གྲུབ་ཉིད་
ལ་བྱེད་ཅིང༌། དེ་འདྲའི་རིགས་པའི་དགག་བྱའི་གཙོ་བོར་གང་འཇོག་པ་དེ་ནི་ཤེས་བྱ་
ལ་མི་སྲིད་པ་ཞིག་དགོས་ཞེས་པ་ལྟ་བུར་གསུང་ཟིན་ལ་ཐོན་ནོ།།
རྗེས་འཇུག་ཡིག་ཆ་སོ་སོའི་བཞེད་ཚུལ་ལ། པཎ་ཆེན་བསོད་ནམས་གྲགས་
པ་མཆོག་གིས་ཇི་ལྟར་བཞེད་པ་ཡིག་ཆ་རང་གི་གསུང་ཟིན་ལ་གསལ་བར་ཐོན་པ་མ་
མཇལ་ཡང༌། པཎ་ཆེན་མཆོག་གི་ཡིག་ཆའི་བཞེད་པ་འཛིན་པའི་མཁས་དབང་གོང་
མ་རྣམས་ཀྱི་གསུང་རྒྱུན་དུ་ཇི་ལྟར་འཛིན་མཚམས་མཛད་སྲོལ་ཡོད་པ་ནི། དགེ་བའི་
བཤེས་གཉེན་ཆེན་པོ་འབྲས་བློ་གླིང་མཁན་ཟུར་པདྨ་རྒྱལ་མཚན་མཆོག་གིས་མཛད་པའི་
ཟབ་དོན་ཤོག ༡༦༣ ལས། རིགས་པ་ཡང་དག་ལ་བརྟེན་ནས་བདེན་འཛིན་གྱི་ཞེན་
ཡུལ་འགོག་པ་ན། འཛིན་པ་དེ་དག་གིས་བདེན་པར་འཛིན་པའི་མཐུ་མེད་པར་བྱས་
ནས་བདེན་འཛིན་རེ་ཞིག་མངོན་འགྱུར་བ་ལྡོག་པས་ན། རིགས་པ་ཡང་དག་གི་དགག་
བྱའི་མིང་གིས་བསྟན་པ་ཙམ་ལ་དགོངས་པར་སེམས་ཤིང་། རང་རེའི་སྔོན་གྱི་བཤེས་
གཉེན་གོང་མ་རྣམས་ཀྱི་བཞེད་སྲོལ་ཡང་དེ་ལྟར་སྣང་ངོ༌། །ཞེས་གསུངས་སོ།།
རྗེ་བཙུན་ཆོས་ཀྱི་རྒྱལ་མཚན་མཆོག་གི་བཞེད་པ་ནི། དེ་ཉིད་ཀྱིས་མཛད་པའི་

དབུ་མའི་སྤྱི་དོན་ཤོག ༢་༠ ལས། སྤྱིར་དགག་བྱ་ལ་ལམ་གྱི་དགག་བྱ་དང་རིགས་
པའི་དགག་བྱ་གཉིས། དང་པོ་ནི། སྒྲིབ་པ་གཉིས་ལྟ་བུ། གཉིས་པ་ནི། བདེན་གྲུབ་
དང་བདེན་འཛིན་ལྟ་བུ། དེས་ན་བདེན་འཛིན་དོན་དམ་དཔྱོད་བྱེད་ཀྱི་རིགས་པའི་དགག་
བྱ་ཡིན་ཏེ། ཞེས་དང་། ཡང་དེའི་ཤོག ༢་༡ ལས། འོ་ན། ལམ་རིམ་ལས། དགག་
བྱ་འདི་ནི་ཤེས་བྱ་ལ་མེད་པ་ཞིག་དགོས་ཏེ། ཡོད་ན་དགག་པར་མི་ནུས་པའི་ཕྱིར་རོ།།
ཞེས་གསུངས་པ་དང་འགལ་ལོ། །ཞེ་ན། དེ་ནི་ལམ་རིམ་ལ་ཞིབ་ཏུ་མ་བལྟས་པའི་
སྐྱོན་ཡིན་ཏེ། དགག་བྱ་ལ་ཕྱིན་ཅི་ལོག་གི་འཛིན་པ་དང་། དེའི་ཡུལ་གྱི་དབང་དུ་
བྱས་པ་གཉིས་ལས། ཕྱི་མའི་དབང་དུ་བྱས་པར་ལམ་རིམ་དུ་གསལ་བར་བཤད་པའི་
ཕྱིར་རོ། །ལྷག་མཐོང་ཆེན་མོ་དང་སྟོང་ཐུན་སྒྲ་ཇི་བཞིན་དུ་ཁས་བླངས་པ་ལ། ཁོ་
ན་རེ། མྱུ་གུ་བདེན་གྲུབ་ཏུ་འཛིན་པའི་བློ་དེ་མྱུ་གུ་བདེན་མེད་དུ་སྒྲུབ་པའི་རྟགས་ཡང་
དག་གི་དགག་བྱ་ཡིན་པར་ཐལ། དེ་དོན་དམ་དཔྱོད་བྱེད་ཀྱི་རིགས་པའི་དགག་བྱ་ཡིན་
པའི་ཕྱིར།
པར་ཐལ། འདོད་པའི་ཕྱིར་ན། མ་ཁྱབ། ཡང་ཁོ་ན་རེ། མྱུ་གུ་བདེན་གྲུབ་ཏུ་འཛིན་
པའི་བློ་ཆོས་ཅན། མེད་པར་ཐལ། རྟགས་ཡང་དག་གི་དགག་བྱ་ཡིན་པའི་ཕྱིར་ཟེར་
ན༑ མ་ཁྱབ། མྱུ་གུ་མེད་པ་ཆོས་ཅན། མེད་པར་ཐལ། རྟགས་ཡང་དག་གི་དགག་
བྱ་ཡིན་པའི་ཕྱིར་ཏེ། མྱུ་གུ་ཡོད་པར་སྒྲུབ་པའི་རྟགས་ཡང་དག་གི་དགག་བྱ་ཡིན་པའི་
ཕྱིར༑ ཞེས་གསུངས།
རྗེ་བཙུན་གྱི་ཐུགས་བཞེད་སྙིང་པོར་བསྒྲིལ་ན། རིགས་པའི་དགག་བྱ་བདེན་
འཛིན་དང་བདེན་གྲུབ་གཉིས་ཀ་འཇོག་པ་དང༌། དེ་གཉིས་ཀ་དོན་དམ་དཔྱོད་བྱེད་ཀྱི་

རིགས་ཤེས་དང་བདེན་མེད་སྒྲུབ་པའི་རྟགས་ཡང་དག་གཉིས་ཀའི་དགག་བྱར་འཇོག་
ལ༑འོན་ཀྱང་བདེན་མེད་སྒྲུབ་པའི་རྟགས་དང་དོན་དམ་དཔྱོད་བྱེད་ཀྱི་རིགས་ཤེས་
ཀྱི་ཡུལ་གྱི་དགག་བྱ་ལ་བདེན་གྲུབ་ཉིད་བཞེད་པར་མངོན་ནོ།།
མཁས་གྲུབ་བསྟན་དར་བ་མཆོག་གི་བཞེད་པ་ཡང་གོང་སྨྲོས་རྗེ་བཙུན་མཆོག་
གི་བཞེད་པ་དང་མཐུན་པར་གསལ་ལོ།།
ཀུན་མཁྱེན་འཇམ་དབྱངས་བཞད་པའི་བཞེད་ཚུལ་ནི། དེ་ཉིད་ཀྱིས་མཛད་
པའི་དབུ་མ་ཆེན་མོ་ཤོག ༡༨༥ བ། ལས། རང་ལུགས་ལ། སྐབས་འདིར་སྟོང་ཉིད་
ངེས་པ་ལ་ཐོག་མར་དགག་བྱ་ངོས་ཟིན་དགོས་ཏེ། དེ་ངོས་མ་ཟིན་ན་དེ་བཀག་པའི་
སྟོང་པ་ངོས་མི་ཟིན་པའི་ཕྱིར། སྤྱིར་དགག་བྱ་ལ་ལམ་གྱི་དགག་བྱ་དང་རིགས་པའི་
དགག་བྱ་གཉིས་ཡོད་པ་ལས། ལམ་གྱི་དགག་བྱ་ལ་ཡོད་པ་གཅིག་དགོས་ཏེ། དེ་མེད་
ན་སེམས་ཅན་ཐམས་ཅད་རང་གྲོལ་དུ་འགྲོ་བ་དང༌། ལམ་སྒོམ་པའི་ངལ་བ་དོན་མེད་
དུ་འགྱུར་བའི་ཕྱིར་རོ། །རིགས་པ་ཡང་དག་གི་དགག་བྱ་ལ་ལོག་འཛིན་དང་དེས་བཟུང་
བའི་ཡུལ་ལ་དགག་བྱར་བྱས་པ་གཉིས་ཡོད་དེ། དཔེར་ན། ལྟོས་པའི་རིགས་པའི་དགག་
བྱ་ལ་དངོས་པོ་རྒྱུ་རྐྱེན་ལ་མ་ལྟོས་པར་བཟུང་བ་དང༌། དེའི་ཡུལ་གཉིས་ཀ་མི་འཐད་
པའམ་མི་རིགས་པས་ན་དགག་བྱར་མཛད་པ་ལྟ་བུ་ཡིན་པའི་ཕྱིར། རིགས་པ་ཡང་དག་
ལ༑ ལྟོས་པའི་དང༌། འཐད་པ་སྒྲུབ་པའི་དང༌། བྱ་བ་བྱེད་པའི་དང༌། ཆོས་ཉིད་ཀྱི་
རིགས་པ་བཞི་ཡོད་ཀྱང༌། བསྡུས་ན་གཉིས་སུ་འདུ་སྟེ། དོན་དམ་དཔྱོད་པ་དང་ཐ་
སྙད་དཔྱོད་པའི་རིགས་པ་གཉིས་སུ་འདུ་བའི་ཕྱིར། འཐད་པ་དང༌། རུང་བ་དང་།

རིགས་པ་དོན་གཅིག་སྟེ། རྣམ་བཤད་རིགས་པར་དེ་ལྟར་གསུངས་པའི་ཕྱིར། འཐད་
རིགས་དང་བློ་རིག་གི་རིག་པ་དོན་མི་གཅིག་སྟེ། བོད་སྐད་ལ་ས་མཐའ་ཡོད་མེད་མི་
འདྲ་ལ། རྒྱ་སྐད་ལ་ཡང༌། ཡོ་ཥིར་འཐད་རིགས་དང༌། བིངྱ་བློ་རིག་ལ་འཇུག་པས་
སྒྲ་ཡང་མི་འདྲ་ལ་དོན་མི་འདྲ་བ་ཡང་སྔར་གྱི་དེས་ཤེས་པའི་ཕྱིར། དེས་ན་འཐད་པའི་
བཟློག་ཟླ་ལ་རིགས་པའི་དགག་བྱར་བྱ་སྟེ། རིགས་པ་བཞིའི་བཟློག་ཟླ་མི་རིགས་པ་བཞི་
ལ་དགག་བྱར་བྱེད་པར་རྗེ་ཡབ་སྲས་ཀྱི་གསུང་རབ་ཀུན་གོ་བསྡུར་ན་ཐོན་པ་དེའི་ཕྱིར།
རིགས་པ་ཡང་དག་དང་རྟགས་ཡང་དག་དོན་མི་གཅིག་པས་དེ་དག་གི་དགག་བྱ་ཡང་
དོན་མི་གཅིག་ལ། རྟགས་ཡང་དག་གི་དགག་བྱ་མེད་པར་མཁས་དབང་ཆོས་འབྱུང་
དང་སྟག་ལུང་གྲགས་པའི་གསུང་ལྟར་ལེགས་ཏེ། སྔར་གྱི་ལུང་རིགས་དེ་དག་སོགས་
མང་བའི་ཕྱིར་རོ། །འདིར་ཡང་དེའི་དབང་དུ་བྱས་སོ། །རྩོད་སྤོང་ལ་ཁོ་ན་རེ། བདེན་
འཛིན་གྱིས་བདེན་པར་བཟུང་བ་ཆོས་ཅན། མི་འཐད་པར་ཐལ། རིགས་པ་ཡང་དག་
གི་དགག་བྱ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། མེད་པར་ཐལ།
མི་འཐད་པའི་ཕྱིར་ན་མ་ཁྱབ། ཁོ་རང་ལ། ཕྱི་རོལ་པའི་གང་ཟག་གི་བདག་ཡོད་པར་
སྒྲུབ་པའི་རིགས་པ་དང་བཤད་ཚུལ་རེ་རེ་ནས་ཆོས་ཅན། མེད་པར་ཐལ། མི་འཐད་
པའི་ཕྱིར། འཁོར་གསུམ། ཡང་ཁོ་ན་རེ། བདེན་འཛིན་ཆོས་ཅན། དོན་དམ་དཔྱོད་
པའི་རྟགས་ཀྱི་དགག་བྱ་ཡིན་པར་ཐལ། དོན་དམ་དཔྱོད་བྱེད་ཀྱི་རིགས་ཤེས་རྗེས་དཔག་
གི་དགག་བྱ་ཡིན་པའི་ཕྱིར་ན་ཤིན་ཏུ་མ་ཁྱབ། འོ་ན། བདེན་མེད་རྟོགས་པའི་ཤེས་
རབ་དེ་བདེན་མེད་དུ་སྒྲུབ་པའི་རྟགས་ཡང་དག་གི་བསྒྲུབ་བྱར་ཐལ། དམ་བཅའ་དེའི་
ཕྱིར༑ ཞེས་གསུངས།

ཀུན་མཁྱེན་བླ་མའི་ཡིག་ཆའི་གསུང་འགྲོས་ལ། བདེན་འཛིན་དེ་རིགས་པ་ཡང་
དག་གི་དགག་བྱ་ཡིན་ཀྱང་། རྟགས་ཡང་དག་གི་དགག་བྱ་མིན་པ་དང་། རིགས་པ་
ཡང་དག་ལ་རྟགས་ཡང་དག་གིས་མ་ཁྱབ་པ་དང༌། རིགས་པ་ཡང་དག་ནི་ལྟོས་གྲུབ་
སོགས་རིགས་པ་བཞི་གསུངས་པ་ལྟ་བུ་དང་། བདེན་མེད་སྒྲུབ་པའི་རྟགས་ཡང་དག་
གི་དགག་བྱ་ལ་མེད་པས་ཁྱབ་པར་བཞེད་པར་མངོན་ནོ།། 
དགག་བྱ་ངོས་འཛིན་གྱི་དོན་ལ་དཔྱད་པ་ལ། དབུ་མ་རང་རྒྱུད་པའི་ལུགས་
ཀྱི་དགག་བྱ་ངོས་འཛིན་དང་། ཐལ་འགྱུར་བའི་ལུགས་ཀྱི་དགག་བྱ་ངོས་འཛིན་སྐོར་
གྱི་དཀའ་གནད་ལ་དཔྱད་པ་སྟེ་གཉིས་ལས།
དང་པོ་དབུ་མ་རང་རྒྱུད་པའི་ལུགས་ཀྱི་དགག་བྱ་ངོས་འཛིན་གྱི་གནད་ལ་ཅུང་
ཟད་དཔྱད་པ་ལ། དེ་ཡང་དབུ་མ་རང་རྒྱུད་པ་རྣམས་ནི། ཆོས་རྣམས་བློ་གནོད་མེད་
ལ་སྣང་བའི་དབང་གིས་བཞག་པར་བཞེད་པ་དང༌། དགག་བྱ་བདེན་གྲུབ་ཀྱི་གྲུབ་ཚད་
ནི༑ ཆོས་གང་ཡིན་རུང་བློ་གནོད་མེད་ལ་སྣང་བའི་དབང་གིས་བཞག་པ་མིན་པར་ཡུལ་
རང་གི་ཐུན་མོང་མིན་པའི་སྡོད་ལུགས་ཀྱི་ངོས་ནས་གྲུབ་པ་ཞིག་བྱུང་ན་བདེན་གྲུབ་ཏུ་
འདོད་པ་ཡིན་ལ།
དེ་ལ་ལུགས་འདིར་ཆོས་རྣམས་བློ་གནོད་མེད་ལ་སྣང་བའི་དབང་གིས་ཇི་ལྟར་
འཇོག་ཚུལ་ལ། ཡིག་ཆ་སོ་སོའི་བཞེད་པ་འགོད་ན།
པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན། ཤོག ༣༩ ན། ལས། ཆོས་རྣམས་བློ་གནོད་མེད་ལ་སྣང་བའི་དབང་གིས་

བཞག་པ་མ་ཡིན་པར་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པར་
འཛིན་པའི་བློ་བདེན་འཛིན་ལྷན་སྐྱེས་སུ་འཇོག བློ་གནོད་མེད་འདི་ལ་དབང་ཤེས་ཁོ་
ནར་འདོད་པ་མང་དུ་ཡོད་ནའང༌། རྟོག་པ་ཡོད་པ་ནི། རྣམ་བཤད་ལས། སྲོག་ཆགས་
དེ་དག་གི་བསམ་པ་ནི་རྟོག་པ་ཁོ་ན་མ་ཡིན་གྱི། རྟོག་མེད་ཀྱི་ཤེས་པ་ལ་ཡང་བྱ་སྟེ།
དེ་གཉིས་ཀྱི་དབང་གིས་ཡོད་པར་བཞག་གོ །ཞེས་གསུངས་པ་ལྟར་རོ། །དེ་ལྟ་ནའང་
གོང་དུ་དེས་ཉེ་བར་བསྟན་པ་མཐོང་ཞེས་པའི་མཐོང་བ་པོ་ནི་རྟོག་པ་ཁོ་ན་ཡིན་ཏེ། ཡེ་
ཤེས་སྙིང་པོས་དགག་བྱ་བདེན་གྲུབ་རྟོག་མེད་དབང་ཤེས་ལ་མི་སྣང་བར་བཤད་པ་ཞི་
མཚོ་དཔོན་སློབ་ཀྱི་ལུགས་འདིར་ཡང་འདྲ་བའི་ཕྱིར། དེ་ལྟར་བྱས་ན། རྟོག་བློའི་
དབང་གིས་བཞག་པ་མ་ཡིན་པར་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་
གྲུབ་པར་འཛིན་པའི་བློ་བདེན་འཛིན་ལྷན་སྐྱེས་དང་། དེའི་ཞེན་ཡུལ་བཀག་པ་དོན་དམ་
བདེན་པར་བྱ་དགོས་སོ། །ཆོས་རྣམས་རྟོག་པའི་དབང་གིས་བཞག་ཙམ་མ་ཡིན་པར་
རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པས་སྟོང་པ་དོན་དམ་བདེན་
པ་མ་ཡིན་ཏེ། རྣམ་བཤད་འདིར་དེ་ལྟར་ན་བློ་ལ་སྣང་བའི་དབང་གིས་བཞག་པ་མ་
ཡིན་པའི་སྡོད་ལུགས་མེད་ཀྱང་། དེའི་དབང་གིས་བཞག་པའི་སྡོད་ལུགས་མིང་དུ་བཏགས་
པ་ཙམ་མིན་པ་ཞིག་ཡོད་པ་ལུགས་འདི་ལ་མི་འགལ་བས་དབུ་མ་པ་གཉིས་ཀྱི་དགག་བྱ་
ལ་བློའི་ངོར་མི་འདྲ་བ་ཆེན་པོ་འོང་ངོ༌། །ཞེས་རྟོག་པའམ་མིང་གིས་བཏགས་ཙམ་མ་
ཡིན་པའི་སྡོད་ལུགས་ཀྱི་ཆོས་ཡོད་པར་གསུངས་པས་རྟོག་པའི་དབང་གིས་བཞག་པ་ཙམ་
གྱི་སྡོད་ལུགས་མེད་དགོས་པའི་ཕྱིར། འོ་ན་ལེགས་བཤད་སྙིང་པོར། ཐལ་རང་གཉིས་
ཤེར་ཕྱིན་གྱི་མདོར་ཆོས་རྣམས་མིང་ཙམ་བརྡ་ཙམ་བཏགས་པ་ཙམ་དུ་གསུངས་པའི་

ཙམ་སྒྲས་གང་གཅོད་མི་མཐུན་པར་གསུངས་པ་མི་འཐད་པར་ཐལ་ལོ་ཞེ་ན། སྐྱོན་
མེད་དེ། དེའི་དོན་ཐལ་རང་གཉིས་ཆོས་རྣམས་མིང་ཙམ་བརྡ་ཙམ་གྱིས་བཞག་པར་
ཞལ་གྱིས་བཞེད་པར་མཐུན་པ་ལ་དགོངས་པ་མ་ཡིན་གྱི། རང་རྒྱུད་པ་རྣམས་ཀྱིས་
དེ་ལྟར་གསུངས་པའི་ཙམ་སྒྲས་ཆོས་རྣམས་བློ་གནོད་མེད་ལ་སྣང་བའི་དབང་གིས་བཞག་
པ་མ་ཡིན་པར་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་གཅོད།
ཐལ་འགྱུར་བ་རྣམས་རང་ངོས་ནས་གྲུབ་པ་གཅོད་པར་བཞེད་ཅེས་པའི་དོན་ཡིན་པའི་
ཕྱིར༑ ཞེས་གསུངས།
གོང་དུ་དྲངས་པའི་ཡིག་ཆའི་དགོངས་པ་སྙིང་པོར་བསྒྲིལ་ན་དབུ་མ་རང་རྒྱུད་
པའི་ལུགས་འདིར། ཆོས་རྣམས་བློའི་དབང་གིས་བཞག་པ་དང་རྟོག་པའི་དབང་གིས་
བཞག་པ་དང༌། མིང་གི་དབང་གིས་བཞག་པར་འདོད་ཀྱང༌། བློས་བཞག་ཙམ་དང་
རྟོག་པས་བཏགས་ཙམ་དང༌། མིང་གིས་བཞག་ཙམ་དུ་མི་འདོད་པར་བཞེད་དོ།།
རྗེ་བཙུན་ཆོས་ཀྱི་རྒྱལ་མཚན་མཆོག་ནི། དབུ་མ་རང་རྒྱུད་པའི་ལུགས་འདིར་
ཆོས་རྣམས་མིང་དང་རྟོག་པས་བཞག་ཙམ་དུ་འདོད་ཀྱང་ཐལ་འགྱུར་བའི་འདོད་པ་ལྟར་
གྱི་མིང་བརྡས་བཞག་ཙམ་མི་འདོད་ཅིང་། ཐལ་རང་གཉིས་ཆོས་རྣམས་མིང་བརྡས་
བཞག་ཙམ་དུ་འདོད་པ་འདྲ་ཡང་མིང་བརྡས་བཞག་ཙམ་ཞེས་པའི་ཙམ་སྒྲས་གང་
གཅོད་མི་མཐུན་པར་བཞེད་པར་མངོན་སྟེ། དེ་ཉིད་ཀྱིས་མཛད་པའི་དབུ་མའི་སྤྱི་དོན།
ཤོག ༢་༩ ལས། ཁོ་ན་རེ། མྱུ་གུ་ས་བོན་ལས་སྐྱེ་བ་བློའི་དབང་གིས་བཞག་པ་ཙམ་
ཡིན་ན། མྱུ་གུ་རང་ངོས་ནས་ས་བོན་ལས་མི་སྐྱེ་བར་འགྱུར་རོ་སྙམ་ན་སྐྱོན་མེད་དེ།
སྤྲུལ་གཞི་རྡེའུ་ཤིང་རྟ་གླང་དུ་སྣང་བ་བློའི་དབང་གིས་བཞག་པ་ཙམ་ཡིན་ཡང་། སྤྲུལ་

གཞི་རྡེའུ་ཤིང་རང་ངོས་ནས་རྟ་གླང་དུ་སྣང་བ་ལ་འགལ་བ་མེད་པའི་ཕྱིར། ཞེས་དང༌།
ཡང་ཤོག ༢༡༡ ལས། ཊཱིཀ་ཆེན་ལས། དེ་ལྟར་ན་བློ་ལ་སྣང་བའི་དབང་གིས་བཞག་
པ་མིན་པའི་སྡོད་ལུགས་མེད་ཀྱང༌། དེའི་དབང་གིས་བཞག་པའི་སྡོད་ལུགས་མིང་དུ་
བཏགས་པ་ཙམ་མིན་པ་ཅིག་ཡོད་པ་ལུགས་འདི་ལ་མི་འགལ་བས། དབུ་མ་པ་གཉིས་
ཀྱི་དགག་བྱ་ལ་བློའི་ངོར་མི་འདྲ་བ་ཆེན་པོ་འོང་ངོ༌། །ཞེས་གསུངས་པའི་དོན་གང་ཞེ་
ན༑ ཁ་ཅིག འདིའི་དོན་རང་རྒྱུད་པའི་ལུགས་གཞིར་བྱས་པ་ལ། མིང་དང་བརྡས་
བཞག་པ་གཞི་མ་གྲུབ་སྟེ། ཆོས་ཐམས་ཅད་མིང་དང་བརྡས་བཞག་པ་མ་ཡིན་པའི་ཕྱིར།
མིང་དང་བརྡས་བཞག་པ་མ་ཡིན་པའི་ཆོས་ཅིག་ཡོད་པའི་ཕྱིར་ཏེ། ཊཱིཀ་ཆེན་ལས།
དེའི་དབང་གིས་བཞག་པའི་སྡོད་ལུགས་མིང་ད་བཏགས་པ་ཙམ་མིན་པ་ཅིག་ཡོད་པ་
ལུགས་འདི་ལ་མི་འགལ་བས་ཞེས་གསུངས་པའི་ཕྱིར། ཞེས་ཟེར་བ་མི་འཐད་དེ། ཐལ་
འགྱུར་བའི་འདོད་པ་ལྟར་གྱི་མིང་གིས་བཏགས་པ་ཙམ་མ་ཡིན་པ་ཅིག་ཡོད་པ་ལུགས་
འདི་ལ་མི་འགལ་ཞེས་པའི་དོན་ཡིན་པའི་ཕྱིར་ཏེ། དེའི་རྗེས་དེ་མ་ཐག་ཏུ། དབུ་མ་
པ་གཉིས་ཀྱི་དགག་བྱ་ལ་བློའི་ངོར་མི་འདྲ་བ་ཆེན་པོ་འོང་ངོ་། །ཞེས་གསུངས་པའི་ཕྱིར།
ཞེས་གསུངས་སོ།།
མཁས་གྲུབ་བསྟན་དར་བ་མཆོག་གི་བཞེད་པ་ནི། ཉིད་ཀྱི་མཛད་པའི་དབུ་མའི་
སྤྱི་དོན་ཤོག ༢༢༤ ལས། དབུ་མ་རང་རྒྱུད་པ་ནི་བློ་གནོད་མེད་ལ་སྣང་བའི་དབང་
གིས་བཞག་ཙམ་མ་ཡིན་པར་ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་སྒོ་ནས་
ཡོད་པ་དེ་དོན་དམ་ལ་དཔྱོད་པའི་རྟགས་ཡང་དག་གི་དགག་བྱ་མཐར་ཐུག་ཡིན་གྱི། མིང་
བརྡས་བཞག་ཙམ་མ་ཡིན་པར་རང་གི་སྡོད་ལུགས་ཀྱི་ངོས་ནས་གྲུབ་པ་དེ་དོན་དམ་ལ་

དཔྱོད་པའི་རྟགས་ཡང་དག་གི་དགག་ཆོས་མཐར་ཐུག་མ་ཡིན་ཏེ། ཆོས་རྣམས་ལ་རང་
གི་མིང་བརྡས་བཞག་ཙམ་མ་ཡིན་པར་རང་གི་སྡོད་ལུགས་ཀྱི་ངོས་ནས་གྲུབ་པའི་སྡོད་
ལུགས་ཤིག་ཡོད་པར་འདོད་པའི་ཕྱིར། ཞེས་གསུངས་པ་པཎ་ཆེན་བསོད་ནམས་གྲགས་
པ་དང་བཞེད་པ་མཐུན་ནོ།།
ཀུན་མཁྱེན་འཇམ་དབྱངས་བཞད་པ་མཆོག་གི་བཞེད་པ་ནི། རང་རྒྱུད་པའི་
ལུགས་འདིར། ཆོས་རྣམས་བློ་གནོད་མེད་ལ་སྣང་བའི་དབང་གིས་བཞག་ཙམ་དང་།
བློའི་དབང་གིས་བཞག་ཙམ་དུ་འདོད་ཀྱང་རྟོག་པས་བཏགས་ཙམ་དུ་མི་འདོད་པར་བཞེད་
པར་མངོན་ཏེ། དེ་ཉིད་ཀྱིས་མཛད་པའི་དབུ་མ་ཆེན་མོ། ཤོག ༡༩༦ བ། ལས། འོ་
ན་ཆོས་ཐམས་ཅད་བློའི་དབང་གིས་བཞག་ཙམ་ཡིན་པར་ཐལ། མ་ཁྱབ་པ་དེའི་ཕྱིར།
འདོད་ན། རང་ངོས་ནས་མ་གྲུབ་པར་ཐལ། འདོད་པའི་ཕྱིར་ན་མ་ཁྱབ་སྟེ། འདི་
པས་བློའི་དབང་གིས་མ་བཞག་པའི་རང་ངོས་ནས་གྲུབ་པ་མི་འདོད་ཀྱང་། དེ་ལྟར་བཞག་
པ་དང་རང་མཚན་གྱིས་གྲུབ་པ་མི་འགལ་བའི་ཕྱིར། བྱས་པ་ལ་ཁོ་ན་རེ། ཆོས་ཐམས་
ཅད་ཆོས་ཅན། རྟོག་པ་ལ་སྣང་བའི་དབང་གིས་བཞག་ཙམ་ཡིན་པར་ཐལ། བློ་ལ་
སྣང་བའི་དབང་གིས་ཞེས་པའི་བློ་ལ་རྟོག་པ་དང་རྟོག་མེད་གཉིས་ཡོད་པ་ནི། དེ་དག་
གི་བསམ་པའི་དབང་གིས་ཞེས་པའི་དོན་ཡིན་པའི་ཕྱིར། འདོད་ན། རྟོག་པས་བཏགས་
ཙམ་ཡིན་པར་ཐལ། རྟོག་པ་ལ་སྣང་བའི་དབང་གིས་བཞག་ཙམ་ཡིན་པའི་ཕྱིར་ན་མ་
ཁྱབ་སྟེ། དེ་གཉིས་ཀྱི་དོན་མི་འདྲ་བའི་ཕྱིར། དེར་ཐལ། རྟོག་པ་གནོད་མེད་ལ་སྣང་
བའི་དབང་གིས་བཞག་པའི་དོན་ནི། དེས་བཟུང་བ་ལྟར་སྡོད་ལུགས་སུ་སོང་བའི་དོན་
གཅིག་དགོས་ལ། རྟོག་པས་བཏགས་ཙམ་ཞེས་པས་དེས་སྒྲོ་བཏགས་པའི་སྡོད་ལུགས་

ལྟར་མིན་པ་གཅིག་དགོས་པའི་ཕྱིར། ཞེས་དང་། ཡངཤོག ༡༩༧ ན། ལས། ཡང་
ཁོ་ན་རེ། དངོས་སྨྲ་བས་ཀྱང་གཟུགས་སོགས་རང་སྤྱི་གཉིས་ཀུན་རྫོབ་ཏུ་གྲུབ་པར་རྟོགས་
པར་ཐལ།དེ་དག་གིས་ཚད་མ་གཉིས་ཀྱི་དབང་གིས་གཞལ་བྱ་གཉིས་འཇོག་ཤེས་པ་
གང་ཞིག ཚད་མ་གཉིས་བློ་གནོད་མེད་ཡིན་པའི་ཕྱིར་ན་མ་ཁྱབ་སྟེ། དེ་གཉིས་ཀྱི་
གོ་དོན་གཏན་ནས་མི་འདྲ་བའི་ཕྱིར།འདི་པས་བློ་གནོད་མེད་ལ་སྣང་བ་དེ་ཀ་ཡུལ་
དེའི་སྡོད་ལུགས་སུ་འདོད་ལ། སྣང་བའི་དབང་གིས་ཕར་བཞག་པ་ལས་མེད་ལ། ཚད་
མ་གཉིས་ཀྱིས་གཞལ་བྱའི་སྡོད་ལུགས་གཞལ་བ་ལ་གཞལ་བྱ་བཞག་པར་འདོད་པའི་
ཕྱིར་རོ། །ཞེས་གསུངས་སོ།།
དེ་ལ་སྐབས་འདིར་དབུ་མ་རང་རྒྱུད་པས་ཆོས་རྣམས་རྟོག་པའི་དབང་གིས་བཞག་
པར་འདོད་ཅེས་སྨྲ་ན། ལེགས་བཤད་སྙིང་པོ་དེབ་གཟུགས་ཤོག ༡༤༡ ལས། དབུ་
མ་རང་རྒྱུད་པ་རྣམས་ནི་ཐ་སྙད་འདོགས་པའི་བློའི་དབང་གིས་གཟུགས་ཚོར་ལ་སོགས་
པ་འཇོག་མི་ནུས་ལ། གནོད་པ་མེད་པའི་དབང་པོའི་ཤེས་པ་ལ་སོགས་པ་ལ་སྣང་བའི་
དབང་གིས་ཐ་སྙད་དུ་ཡོད་པ་འཇོག་ནུས་པར་འདོད་པས་བློའི་དབང་གིས་བཞག་མ་བཞག་
གི་བློ་ལ་ཡང་ཁྱད་པར་ཆེའོ། །ཞེས་དབུ་མ་རང་རྒྱུད་པས་ཆོས་རྣམས་ཐ་སྙད་འདོགས་
པའི་བློའི་དབང་གིས་འཇོག་པར་མི་འདོད་པ་གསུངས་པ་དང་འགལ་ལོ་ཞེས་དྭོགས་སློང་
བྱེད་པ་ལ། གོང་གི་ལེགས་བཤད་སྙིང་པོའི་གསུང་དེའི་དགོངས་པ་ལེན་ཚུལ་མཁས་
པ་འགའ་ཞིག་གིས་དབུ་མ་རང་རྒྱུད་པའི་ལུགས་འདིར། ཆོས་རྣམས་བློའི་དབང་གིས་
འཇོག་ཅེས་པ་ཆོས་གང་དང་གང་ཡིན་རུང་རང་རང་འགྲུབ་བྱེད་ཐུན་མོང་མ་ཡིན་པའི་
བློས་འཇོག་པར་འདོད་དེ། དེ་ཡང་དཔེར་ན། གཟུགས་ལྟ་བུ་རང་ཉིད་འགྲུབ་བྱེད་

ཐུན་མོང་མིན་པའི་བློ་གཟུགས་འཛིན་མིག་ཤེས་ཀྱིས་འཇོག་པ་ནས་ཆོས་ཀྱི་སྐྱེད་བྱེད་
ཀྱིས་བསྡུས་པའི་ཡུལ་རྣམས་ཡིད་ཤེས་རྟོག་པས་འཇོག་ཅིང༌། དེས་ན་ལེགས་བཤད་
སྙིང་པོ་ལས། གཟུགས་ཚོར་ལ་སོགས་པ་ཞེས་པས་གཟུགས་དང་རྣ་ཤེས་ཀྱིས་ཚོར་བྱ་
སྒྲ་དང་སོགས་པས་བསྡུས་པ་དྲི་དང་རོ་དང་རེག་བྱ་རྣམས་ནི་རང་རང་འཇལ་བྱེད་ཀྱི་
དབང་ཤེས་སོ་སོས་འཇོག་པ་ཡིན་གྱི་ཆོས་ཐམས་ཅད་ཐ་སྙད་འདོགས་པའི་ཡིད་ཀྱི་རྟོག་
པས་འཇོག་པ་མིན་པ་དང་། ཐལ་རང་གཉིས་ལ་ཆོས་རྣམས་འཇོག་བྱེད་ཀྱི་བློ་ལ་ཁྱད་
པར་འབྱེད་ཚུལ་ཡང་རང་རྒྱུད་པའི་ལུགས་འདིར། གོང་བརྗོད་ལྟར་ཆོས་རྣམས་རང་
རང་འགྲུབ་བྱེད་ཀྱི་ཐུན་མོང་མིན་པའི་བློ་དེ་དང་དེས་འཇོག་པ་ལས་ཆོས་ཐམས་
ཅད་ཐ་སྙད་འདོགས་པའི་བློས་འཇོག་པར་མི་འདོད་ལ། ཐལ་འགྱུར་བས་ནི་ཆོས་ཐམས་
ཅད་ཐ་སྙད་འདོགས་པའི ་རྟོག་བློས་འཇོག་པར་ཞལ་གྱིས་བཞེད་ཅེས་ལན་
འདེབས་མཛད།།
མཁས་པ་ལ་ལའི་བཞེད་སྲོལ་ལ། རང་རྒྱུད་པས་ཀྱང་ཆོས་ཐམས་ཅད་རྟོག་
པའི་དབང་གིས་བཞག་པར་འདོད་ཀྱང༌། ཐ་སྙད་འདོགས་པའི་བློའི་དབང་གིས་དང་
མིང་གི་ཐ་སྙད་ཀྱི་དབང་གིས་བཞག་པར་མི་འདོད་དེ། རྟོག་པའི་དབང་གིས་བཞག་
ཅེས་པ་ནི་རྟོག་པ་གནོད་མེད་ལ་སྣང་བའི་དབང་གིས་བཞག་པ་ལ་གོ་ཞིང་། ཐ་སྙད་
འདོགས་པའི་བློའི་དབང་གིས་འཇོག་ཅེས་པ་འདི་དང་འདི་ཞེས་བློས་ཕར་ཐ་སྙད་བཏགས་
པ་དེ་ཙམ་གྱིས་མ་ཚིམས་པར་བཏགས་དོན་བཙལ་བས་དོན་སྟེང་ནས་མ་རྙེད་པ་ན།
འདོགས་བྱེད་ཀྱི་བློས་ཕར་བཏགས་ཙམ་གྱིས་ཚིམས་ཏེ་འཇོག་པ་ལ་གོ་དགོས་པའི་ཕྱིར་
དང་༑ ཐལ་རང་གཉིས་ལ་ཆོས་རྣམས་འཇོག་བྱེད་ཀྱི་བློ་ལ་ཁྱད་པར་འབྱེད་ཚུལ་ཡང་།

རང་རྒྱུད་པ་ལྟར་ན། ཆོས་རྣམས་འཇོག་བྱེད་ཀྱི་བློ་ནི་ཞེན་ཡུལ་ལམ་སྣང་ཡུལ་རང་
མཚན་སྣང་བ་ལ་ལྟོས་ཏེ་མ་འཁྲུལ་པའི་བློ་ཞིག་ལ་བྱེད་ཅིང་། ཐལ་འགྱུར་བའི་ལུགས་
ལ་བློ་རང་ཉིད་ལ་ཡུལ་དེ་རང་མཚན་སྣང་བ་ལ་འཁྲུལ་ཡང་རང་ལ་སྣང་ཞིང་གྲགས་
ཙམ་གྱིས་ཡུལ་དེ་འཇོག་ཐུབ་པའི་བློ་ཞིག་ལ་འདོད་ཅེས་གསུངས།
འདིར་དབུ་མ་རང་རྒྱུད་པའི་ལུགས་ལ་ཆོས་རྣམས་བློ་གནོད་མེད་ལ་སྣང་བའི་
དབང་གིས་བཞག་ཚུལ་ནི། འདུས་བྱས་དང་འདུས་མ་བྱས་ཀྱི་ཆོས་གང་ཡིན་རུང་ཐམས་
ཅད་ཆ་དུ་མ་དང་བཅས་པའི་ཆ་བཅས་འབའ་ཞིག་ཡིན་པས། ཆོས་གང་འདྲ་ཞིག་བློ་
ལ་འཆར་ཡང་ཆ་དུ་མ་བློ་ཡུལ་དུ་འདུས་ཏེ་འཆར་དགོས་པ་ཁོ་ན་ཡིན་ལ། ནང་གི་
བློ་རྟོག་པ་དང་རྟོག་མེད་གང་ཡིན་རུང་ཆ་ཤས་དུ་མ་ལ་བརྟེན་ནས་ཆ་ཅན་གྱི་ཆོས་དེ་
བློ་ངོ་དེར་འཆར་བ་ན། ཆ་ཤས་དུ་མ་ལ་བརྟེན་ནས་གང་འཆར་རྒྱུའི་ཆ་ཅན་གྱི་ཆོས་
དེ་ནི་ཆ་ཤས་དེ་རྣམས་ལ་བརྟེན་ནས་བློ་དེས་ཕར་བཏགས་པའམ་བཞག་པ་ཡིན། དེ་
ལྟར་ནའང་གང་ཕར་བཏགས་རྒྱུའི་ཆོས་དེ་བློས་ཕར་བཞག་འབའ་ཞིག་མིན་པར་ཡུལ་
སྟེང་ནས་ཚུར་གྲུབ་པར་སྣང་བ་ལྟར་གང་དུ་བཏགས་པའི་ཆ་ཤས་སམ་གདགས་གཞིའི་
གསེབ་ནས་རྙེད་རྒྱུ་ཡོད་པ་ཞིག་ལ་འདོད་དམ་སྙམ་སྟེ། ཆ་ཤས་དུ་མ་ལ་བརྟེན་ནས་
ཆ་ཅན་དེ་བློ་ལ་འཆར་བ་ན། དེ་འདྲའི་ཆ་ཅན་དེ་ཡུལ་ཁོ་རང་གི་ངོས་ནས་གྲུབ་སྟེ་
ཡོད་པར་འཆར་ལ། ཇི་ལྟར་འཆར་བ་དེ་ལྟར་ཡུལ་སྟེང་དུ་སྡོད་ལུགས་སུ་གྲུབ་པ་ཡིན་
ནོ༑ ༑འོན་ཀྱང་དེ་འདྲའི་སྡོད་ལུགས་དེ་ནང་གི་བློས་ཕར་བཞག་པ་དེ་འདྲ་ཞིག་ལ་བློ་
གནོད་མེད་ལ་སྣང་བའི་དབང་གིས་བཞག་ཅེས་གོ་དགོས་སམ་སྙམ་སྟེ། ཀུན་མཁྱེན་
འཇམ་དབྱངས་བཞད་པས་ཞལ་གསལ་མཛད་འདུག་པ་ནི་གོང་དུ་དྲངས་པའི་དབུ་མ་

ཆེན་མོའི་ལུང་དེའི་ནང་གསུངས་གསལ་ལ། བློ་ལ་སྣང་བའི་དབང་གིས་བཞག་ཅེས་
པའི་དོན་ནི། དེས་བཟུང་བ་ལྟར་སྡོད་ལུགས་སུ་སོང་བ་ཞིག་དགོས་ལ། རྟོག་པས་བཏགས་
ཙམ་ཞེས་པ་དེས་སྒྲོ་བཏགས་པའི་སྡོད་ལུགས་མིན་པ་ཞིག་དགོས་པའི་ཕྱིར།ཞེས་དང་།
འདི་པས་བློ་གནོད་མེད་ལ་སྣང་བ་དེ་ཀ་ཡུལ་གྱི་སྡོད་ལུགས་སུ་འདོད་ལ།སྣང་བའི་
དབང་གིས་ཕར་བཞག་ལས་མེད་ལ། ཞེས་གསལ་བར་གསུངས་པའི་ཕྱིར་རོ།།
གཉིས་པ་ཐལ་འགྱུར་བའི་ལུགས་ཀྱི་དགག་བྱ་ངོས་འཛིན་ལ་དཔྱད་པ་ནི།
དེ་ལ་ཆོས་རྣམས་ནང་བློ་ཡི་དབང་གིས་བཞག་ཚུལ་ཤེས་ན་དེ་ལས་ལྡོག་སྟེ་འཛིན་
པའི་བདེན་འཛིན་གྱི་འཛིན་ཚུལ་བདེ་བླག་ཏུ་ཤེས་པར་གསུངས་པས། དགག་བྱ་བློ་
ལ་འཆར་ཚུལ་ངོས་འཛིན་པ་ལ་ཆོས་རྣམས་རྟོག་པའི་དབང་གིས་བཞག་ཚུལ་ལ་གོ་བ་
ལེགས་པར་ཆགས་པ་ཞིག་དགོས་པར་གསུངས་པ་ལྟར་ལུགས་འདིར་ཆོས་རྣམས་རྟོག་
པས་བཏགས་ཚུལ་ཇི་ལྟར་ཡིན་ཅུང་ཟད་འགོད་ན།
དབུ་མའི་རྣམ་བཤད་དགོངས་པ་རབ་གསལ་དང་། ལེགས་བཤད་སྙིང་པོ། རྩ་
ཤེ་ཊཱིཀ་ཆེན་བཅས་ནས་ཇི་ལྟར་གསུངས་པའི་དགོངས་པའི་སྙིང་པོ་གོ་བདེར་མཁས་གྲུབ་
རིན་པོ་ཆེས་གསལ་བར་གསུངས་པ་ནི། དེ་ཉིད་ཀྱིས་མཛད་པའི་དབུ་མའི་ལྟ་འཁྲིད་
ལྟ་ངན་མུན་སེལ། ཤོག ༢༣ བ། ལས། དེ་ཕུང་པོ་ལ་བརྟེན་ནས་བཏགས་ཞེས་པ་
ཡང་འདོགས་པ་པོ་ནི་རྟོག་པ་ཡིན་ལ། ཕུང་པོ་ལ་བརྟེན་ནས་འདོགས་ཚུལ་ཡང་། བློ་
ལྷན་སྐྱེས་རང་ག་བ་འདི་ལ་ངའོ་སྙམ་པའི་བློ་སྐྱེ་བ་ནི། སྔོན་དུ་རང་གི་ཕུང་པོ་ཚོགས་
པའམ་ཕུང་པོའི་ཆ་གང་རུང་གཅིག་བློ་ཡུལ་དུ་ཤར་བ་ལ་བརྟེན་ནས་ངའོ་སྙམ་དུ་འཛིན་
པར་འགྱུར་གྱི། རང་གི་ཕུང་པོའི་ཚོགས་པའམ་ཕུང་པོའི་ཆ་གང་ཡང་བློ་ལ་མ་ཤར་

བར་ངའོ་སྙམ་པའི་བློ་སྐྱེ་མི་སྲིད་དེ། ལྟོ་ལྡིར་བ་དང་མཆུ་འཕྱང་བ་སོགས་བློ་ཡུལ་དུ་
ལམ་གྱིས་ཤར་བ་ན་བརྡ་ལ་བྱང་པའི་སྐྱེས་བུ་རྣམས་ལ་བུམ་པའོ་སྙམ་པའི་བློ་ངང་གིས་
སྐྱེ་ལ། ལྟོ་ལྡིར་བ་དང་མཆུ་འཕྱང་བ་སོགས་གང་ཡང་བློ་ལ་མ་ཤར་བར་བུམ་པའོ་
སྙམ་པའི་བློ་ངང་གིས་སྐྱེ་ཐབས་མེད་པ་བཞིན་ནོ། །རྟོག་པས་དེ་ལྟར་འཛིན་པའང་རང་
གི་ཕུང་པོ་བློ་ལ་ཤར་ཙམ་ན་ངའོ་སྙམ་དུ་འཛིན་པ་ཙམ་མ་གཏོགས་དེ་ལྟར་འཛིན་པ་
རྒྱུ་མཚན་གང་ལའང་བརྟེན་ནས་སྐྱེ་མི་དགོས་པ་དང༌། ང་དང་ཕུང་པོ་དངོས་སྟེང་
ནས་ངོ་བོ་གཅིག་ཏུ་གྲུབ་པ་དང་ངོ་བོ་ཐ་དད་དུ་གྲུབ་པ་གང་གིའང་འཛིན་ཚུལ་མི་འདུག་
པ་ནི་ཁ་ནང་དུ་ཕྱོགས་ནས་བལྟས་པས་གསལ་བར་ཤེས་པར་འགྱུར་རོ། །རྟོག་པས་
འདོགས་ལུགས་ལེགས་པར་མ་ཤེས་པར་རྟོག་བཏགས་ཙམ་ཡིན་ནོ་སྙམ་དུ་བསྒོམས་པར་
བྱས་ཀྱང་སྒྲ་སྤྱི་ཙམ་དུ་ཟད་མོད་ཀྱི་ཞིབ་པར་མ་བྲིས་སོ། །ཞེས་གསུངས་པ་ལྟར་རོ།།
དེ་ལ་སྐབས་འདིར་རྟོག་པས་བཏགས་ཙམ་ཡིན་ཞེས་པ་རྟོག་པ་དང་མིང་གིས་
གང་བཟོ་ཡིན་ན་འདི་ཡིན་དང་འདི་མིན་གྱི་རྟེན་འབྱུང་གི་རྣམ་གཞག་ཐམས་ཅད་འཆོལ་
བར་ཐལ་ལ། མིན་ན། མིང་དང་རྟོག་པས་ཕར་བཏགས་ཙམ་གྱིས་མི་ཆོག་པར་གང་
བཏགས་རྒྱུའི་དོན་དེ་གདགས་གཞིའི་ངོས་ནས་གྲུབ་པ་ཞིག་དགོས་ན་རང་རྒྱུད་པ་ལྟར་
བཏགས་དོན་རང་ངོས་ནས་གྲུབ་པར་འགྱུར་རོ། །ཞེས་དྭོགས་སློང་མཛད་པ་ན། འདི་
ལ་ལན་མཛད་པར། མཁས་པ་འགའ་ཞིག་གིས་འདི་ལྟར་གསུངས་ཏེ། ཆོས་དེ་དང་
དེ་གདགས་གཞི་ལ་བརྟེན་ནས་རྟོག་པས་ཕར་བཏགས་པ་ན། གང་བཏགས་རྒྱུའི་ཆོས་
དེ་གདགས་གཞིའི་སྟེང་ནས་ཅུང་ཟད་ཀྱང་རྙེད་རྒྱུ་མེད་པར་རྟོག་པས་ཕར་བཏགས་འབའ་
ཞིག་ཡིན་ཡང་མིང་དང་རྟོག་པས་གང་བཏགས་དེར་གྲུབ་པའི་ཧ་ཅང་ཐལ་བའི་སྐྱོན་མེད་

དེ༑ མིང་དང་རྟོག་པས་ཆོས་གང་དང་གང་བཏགས་པ་ན། ཆོས་དེ་གང་ལ་བརྟེན་
ནས་བཏགས་པའི་གདགས་གཞི་དེ་ཚད་མ་ཞིག་དང་འདོགས་བྱེད་བློ་ཡང་ཚད་མ་ཞིག་
སྟེ༑ མདོར་ན། འདོགས་བྱེད་ཚད་མས་གདགས་གཞི་ཚད་མ་ལ་བཏགས་པ་ན། བཏགས་
དོན་དེ་གྲུབ་པར་འཇོག་གི གཞི་གང་ལ་གང་བཏགས་དེར་གྲུབ་པར་ཐལ་བར་མི་འགྱུར་
རོ༑ ༑ཞེས་གསུངས།
དབུ་མའི་ལྟ་འཁྲིད་འགའ་ཞིག་ཏུ་གདགས་གཞི་ཚད་མ་དང་འདོགས་བྱེད་ཚད་
མ་ཞེས་འགྲེལ་བརྗོད་གསལ་ཁ་མཛད་ཡོད་ཅིང་། མཁས་པ་ལ་ལས་རྗེ་ཡབ་སྲས་ཀྱི་
དབུ་མའི་གཞུང་འགྲེལ་ཆེ་བ་གང་ལས་ཀྱང་གདགས་གཞི་ཚད་མ་ཞེས་པའི་གསུང་ཚིག་
མི་ཐོན་པས་དཔྱད་པའི་གཞིའོ། །ཞེས་གསུངས་པའང་ཐོས་སོ། །གང་ལྟར་ཡང་ཐག་
ཁྲ་ལ་སྦྲུལ་འཛིན་དང་སྒྲ་རྟག་འཛིན་ལྟ་བུ་བློ་ཕྱིན་ཅི་ལོག་གིས་དོན་དེ་བཏགས་ཚུལ་དང༌།
སྐབས་འདིར་གདགས་གཞི་ལ་བརྟེན་ནས་གདགས་ཆོས་དེ་དང་དེ་བཏགས་ཚུལ་གཉིས་
ཆེས་མི་འདྲ་སྟེ། བློ་ཕྱིན་ཅི་ལོག་གིས་དོན་དེ་དང་དེ་བཏགས་ཚུལ་ནི་ཕྱི་ནང་གི་འཁྲུལ་
རྒྱུ་དང་རྒྱུ་མཚན་ལོག་པ་ལ་བརྟེན་ནས་གདགས་གཞི་ཐག་ཁྲའམ་སྒྲ་ལྟ་བུ་དེ་ཉིད་སྦྲུལ་
ཡིན་པ་དང་རྟག་པ་ཡིན་པར་གཏགས་པ་ཡིན་ལ། སྐབས་འདིར་གདགས་གཞི་ལ་བརྟེན་
ནས་གདགས་ཆོས་དེ་དང་དེ་འདོགས་ཚུལ་ནི། དཔེར་མཚོན་ན་གདགས་གཞི་རང་གི་
ཕུང་པོ་བློ་ཡུལ་དུ་འཆར་བ་ལ་བརྟེན་ནས་ངའོ་སྙམ་པ་ན། རང་གི་ཕུང་པོ་ང་ཡིན་ནོ་
སྙམ་དུ་བཏགས་པ་མ་ཡིན་ལ། འོ་ན་ཅི་ཞེ་ན། དེ་ཡི་ཚེ་རང་གི་ཕུང་པོས་བློ་ངོ་དེར་
གདགས་ཆོས་ང་དེ་གསལ་བའི་གྲོགས་བྱེད་པའི་སྒོ་ནས་འདོགས་བྱེད་རྟོག་པས་ང་ཞེས་
ཕར་བཏགས་པ་ཙམ་ཡིན་པས་གདགས་གཞི་ནི་གདགས་ཆོས་བློ་ཡུལ་དུ་གསལ་བྱེད་

དམ་འཁྲིད་བྱེད་ཙམ་ཡིན་པས་གདགས་གཞི་ཞེས་འཇོག་པ་ལས་གདགས་གཞི་དེ་ཕར་
འདོགས་རྒྱུའི་གདགས་ཆོས་དེ་ཡིན་པར་བཏགས་པའི་གཞི་གཏན་ནས་མིན་པར་འདྲའོ།།
དེ་ཡང་རྟེན་འབྱུང་གི་དོན་འགྲེལ་ཚུལ་ལ། རྩ་ཤེ་ཊཱིཀ་ཆེན་དུ་རྒྱུ་ལ་བརྟེན་ནས་འབྲས་
བུ་འབྱུང་བ་དང་གདགས་གཞི་ལ་བརྟེན་ནས་གདགས་ཆོས་བློ་ཡུལ་དུ་འབྱུང་བའི་ཚུལ་
བཀའ་བསྩལ་བ་ལྟར། གདགས་གཞི་ལ་བརྟེན་ནས་གདགས་ཆོས་དེ་དང་དེར་བཏགས་
པ་ན། གདགས་གཞི་དེས་གདགས་ཆོས་དེ་བསྐྱེད་པ་མིན་ཡང་། རྒྱུས་འབྲས་བུ་འགྲུབ་
པའི་ཚུལ་དང་མཐུན་པར་གདགས་གཞིས་གདགས་ཆོས་བློ་ཡུལ་དུ་འགྲུབ་པར་བྱེད་པ་
ཡིན་པས། དགེ་བའི་བཤེས་གཉེན་ཆེན་པོ་འབྲས་མི་ཉག་སྐྱོར་དཔོན་རིན་པོ་ཆེའི་གསུང་
རྒྱུན་དུ། རྟེན་འབྲེལ་ཞེས་པའི་དོན་རྒྱུ་ལས་འབྲས་བུ་འབྱུང་བའི་ཚུལ་དང་མཐུན་པ་
ལ་གོ་ཞེས་གསུང་ཚུལ་ཐོས་པའི་ལམ་དུ་གྱུར་བ་འདིས་གོ་དོན་ཟབ་མོ་སྟེར་རོ།།
སྐབས་འདིར་མིང་དང་རྟོག་པས་བཏགས་ཙམ་དུ་འཇོག་པ་འདི་ལ་དྭོགས་སློང་
འདི་ལྟར་མཛད་དེ། ཆོས་རྣམས་མིང་དང་རྟོག་པས་བཏགས་ཙམ་ཡིན་ན། འོ་ན་བུམ་
པ་ཞེས་པའི་མིང་མ་བཏགས་པ་དང༌། འདི་བུམ་པའོ་སྙམ་པའི་རྟོག་པ་མ་སྐྱེས་པའི་སྔ་རོལ་
ན་བུམ་པ་མེད་པར་ཐལ། དེ་གྲུབ་པ་མིང་དང་རྟོག་པས་ཕར་བཏགས་པ་ལ་ལྟོས་པའི་ཕྱིར།
འདོད་ན། བུམ་པ་ཞེས་པའི་མིང་མ་བཏགས་པའི་སྔ་རོལ་ན་ལྟོ་ལྡིར་ཞབས་ཞུམ་མཆུ་འཕྱང་
བའི་དོན་བྱེད་ནུས་པ་མེད་པར་ཐལ་ལོ།།ཞེས་པ་དང༌། ཡང༌། འདི་ཞེས་པའི་མིང་མ་
བཏགས་པའི་སྔ་རོལ་ནས་ཀྱང་ཆོས་དེ་ཡོད་ན། འོ་ན། རྒྱལ་པོ་དང་བློན་པོ་སོགས་
ཀྱི་མིང་མ་བཏགས་པའི་སྔ་རོལ་ནས་རྒྱལ་པོ་དང་བློན་པོ་སོགས་ཡོད་པར་ཐལ། འདི་
མ་བཏགས་པའི་སྔ་རོལ་ནས་དོན་དེ་གྲུབ་ཟིན་པའི་ཕྱིར། ཞེས་རྩོད་པ་ལ། དགེ་བའི་

བཤེས་གཉེན་ཆེན་པོ་འབྲས་བློ་གླིང་ལྡན་མ་རྗེ་བཙུན་བློ་བཟང་ཆོས་དབྱིངས་ཀྱི་གསུང་
དུ་ཡང་། ལུགས་འདིར་ཆོས་གང་འཇོག་ཕན་ཚུན་ལྟོས་ནས་གྲུབ་པའི་ཚུལ་གྱིས་འཇོག་
པས་དཔེར་ན་རྒྱུ་འབྲས་ཕན་ཚུན་ལྟོས་ནས་གྲུབ་ཅིང་དེ་ཡང་རྒྱུ་དུས་སུ་རང་འབྲས་མེད་
ཀྱང་རྒྱུ་དེ་རང་གི་འབྲས་བུ་ལ་ལྟོས་ནས་དེའི་རྒྱུར་འཇོག་ཅིང༌། འབྲས་དུས་ན་རང་
རྒྱུ་མེད་ཀྱང་རང་རྒྱུ་ལ་ལྟོས་ནས་དེའི་འབྲས་བུར་འཇོག་པ་བཞིན་དུ། རྟོག་པའི་གདགས་
བྱ་དང་འདོགས་བྱེད་ཀྱང་གདགས་བྱའི་ཆོས་དེའི་དུས་ན་འདོགས་བྱེད་ཀྱི་རྟོག་པ་དེ་མེད་
ཀྱང་གདགས་བྱ་དེ་རྟོག་པ་དེས་བཏགས་པར་འཇོག་པ་དང་། འདོགས་བྱེད་རྟོག་པ་
དེའི་དུས་ན་གདགས་བྱའི་ཆོས་དེ་མེད་ཀྱང་ཆོས་དེ་རྟོག་པ་དེས་བཏགས་པར་འཇོག་པའི་
ཚུལ་འདི་ཆོས་རྣམས་ཕན་ཚུན་ལྟོས་གྲུབ་འདོད་པའི་ཚུལ་ལ་འཐད་པར་གསུངས་ལ།
དེ་བཞིན་དུ་དགེ་བའི་བཤེས་གཉེན་ཆེན་པོ་འབྲས་བློ་གླིང་ལྡན་མ་སྟོང་དཔོན་
རིན་པོ་ཆེའི་གསུང་དུ། ལུགས་འདིར་ཆོས་རྣམས་རྟོག་བཏགས་སུ་འཇོག་པ་ན་གདགས་
བྱའི་དོན་དང་འདོགས་བྱེད་ཀྱི་རྟོག་པ་གཉིས་དུས་མཉམ་ཁོ་ནར་བསམ་པ་ནི་རྟོག་པས་
ཕར་བཏགས་པའི་ཐ་སྙད་དང་བཏགས་དོན་མ་འབྱེད་པར་གཅིག་ཏུ་བསྲེས་པས་ནོངས་
པར་གསུངས་འདུག་ཅིང་། སྐབས་འདིར་རྟོག་པས་ཕར་བཏགས་པའི་ཐ་སྙད་ཅེས་པ་
འདོགས་བྱེད་ཀྱི་མིང་ལ་མི་བྱེད་པར་རྟོག་པས་འདི་དང་འདིའོ་སྙམ་དུ་བཏགས་པ་ན་
རྟོག་པ་དེ་ལ་དོན་དེ་སྣང་བའི་སྒྲ་དོན་ལ་དགོངས་སམ་སྙམ་སྟེ་དོན་དེའི་སྒྲ་དོན་རྟོག་པ་
དེས་དོན་དེ་ལ་ཕར་གློ་བུར་དུ་བཏགས་ཤིང་རྟོག་པ་དེ་དང་དུས་མཉམ་དུ་གྲུབ་པས་སོ།།
འབྲས་བློ་གླིང་ཏྲེ་ཧོར་མཁས་གྲུབ་ཆེན་པོ་སྐྱོར་དཔོན་རིན་པོ་ཆེའི་གསུང་རྒྱུན་
དུ་གང་ཟག་བྱེ་བྲག་པ་གཅིག་གི་རྟོག་པའི་ཡུལ་དུ་མ་གྱུར་པའི་འདས་མ་འོངས་ཀྱི་ཆོས་

ཀུན་གང་ཟག་དེའི་རྟོག་པས་དངོས་སུ་མ་བཏགས་ཀྱང་། གང་ཟག་དེའི་རྟོག་པས་བཏགས་
ཙམ་དུ་འཇོག་དགོས་ཞེས་བཀའ་གནང་བ་ཐོས་པ་དང༌།
མཁས་པ་གོང་མའི་གསུང་རྒྱུན་དུ་ཡང་གང་ཟག་གཅིག་གིས་རྟོག་པས་འདིའོ་
ཞེས་མ་བཏགས་པའི་སྔ་རོལ་ན་རྟོག་པ་དེས་བཏགས་རྒྱུའི་དོན་དེ་གྲུབ་ཀྱང་དོན་དེ་རྟོག་
པ་དེས་བཏགས་ཙམ་མ་ཡིན་པའི་སྐྱོན་མེད་དེ། རྟོག་པ་དེས་དོན་དེ་མ་བཏགས་པའི་
སྔ་རོལ་ནས་དོན་དེའི་གྲུབ་ཚད་ནི། ཕྱིས་རྟོག་པ་དེའི་ཡུལ་དུ་དོན་དེ་འོང་སྐབས་རྟོག་
པ་དེས་ཇི་ལྟར་བཏགས་པ་དེ་ཙམ་ལས་མ་འདས་པའི་ཕྱིར། ཞེས་ལེགས་བཤད་བསྩལ་
བ་ཐོས་སོ།།
རྟོག་པས་བཏགས་ཅེས་པ་འདོགས་བྱེད་ཀྱི་རྟོག་པ་དང་བཏགས་རྒྱུའི་དོན་གཉིས་
དུས་མཉམ་པ་ཁོ་ན་ལ་བསམ་པ་ནི་སེམས་ཙམ་པའི་ཆོས་རྣམས་བག་ཆགས་སད་སྟོབས་
ཀྱིས་བློའི་བདག་ཉིད་ཙམ་དུ་གྲུབ་པའི་གྲུབ་མཐའི་ཕྱོགས་སུ་འཕྱན་པའམ། སྣང་བ་
དང་སྣང་དོན་གཉིས་གཅིག་ཏུ་བསྲེས་པས་ནོངས་སོ་སྙམ་པ་ནི་རང་གི་རྣམ་རྟོག་གི་རི་
མོ་ཙམ་མོ།།
ལུགས་འདིར་ཆོས་རྣམས་མིང་དང་རྟོག་པས་ཕར་བཏགས་ཙམ་ཡིན་ཞེས་པའི་
གོ་དོན་ལ། སྤྱི་ནོར་༸གོང་ས་ྋསྐྱབས་མགོན་ྋསྐུ་ཕྲེང་བཅུ་བཞི་པ་ཆེན་པོ་མཆོག་
གིས་ལམ་རིམ་འབྲིང་པོའི་བཀའ་འཁྲིད་བཀྲིན་ཆེ་སྐབས་གསུང་བཤད་བསྩལ་བར། རྗེ་
ཙོང་ཁ་པ་ཆེན་པོའི་འཇུག་པའི་རྣམ་བཤད་དང༌། ལེགས་བཤད་སྙིང་པོ། རྩ་ཤེ་ཊཱིཀ་
ཆེན་བཅས་ལས་གསུངས་པ་ལྟར། རང་གི་ཕུང་པོ་ལ་བརྟེན་ནས་ངའོ་སྙམ་པ་ན་རྟོག་
པས་གང་བཟུང་རྒྱུའི་ང་དེ་གང་དུ་ཡོད་ཅེས་ཕར་ངོས་སུ་བཙལ་བ་ན། རང་གི་ཕུང་

པོའི་གསེབ་དང་དེ་ལས་གཞན་གང་དུའང་རྙེད་རྒྱུ་ཅུང་ཟད་ཀྱང་མེད་ལ། དེ་ལྟར་ནའང་
ང་ཞེས་པ་མེད་པ་མིན་ལ། དེས་ན་ཡོད་ཚུལ་ནི་ང་ཞེས་པ་དེ་རང་གི་རྟོག་པས་ཕུང་
པོ་ལ་བརྟེན་ནས་ཕར་ང་ཞེས་བཏགས་པའི་རྟོག་པ་དེའི་སྣང་ཆ་ཙམ་སྟེ། དེའི་བོགས་
འདོན་ལུང་འདྲེན་དུ། རྒྱལ་མཆོག་སྐལ་བཟང་རྒྱ་མཚོས། གཉིད་ཀྱིས་མྱོས་པའི་ཤེས་
ངོར་རྨི་ལམ་ཡུལ། །སྒྱུ་མས་བསླད་པའི་རྟ་དང་གླང་པོ་སོགས། །སྣང་བ་ཙམ་ལས་
གཞི་དེར་དོན་གྱི་ཆོས། །གང་ཡང་མེད་པར་བློ་ཡིས་བཏགས་པ་ཙམ། །དེ་བཞིན་
བདག་གཞན་འཁོར་བ་མྱང་འདས་སོགས། །ཆོས་ཀུན་བློ་དང་མིང་གི་ཐ་སྙད་ཀྱིས།།
བཏགས་པ་ཙམ་ལས་གདགས་གཞི་རྣམས་ཀྱི་སྟེང་། །རང་གིས་ཡོད་པ་རྡུལ་ཙམ་མ་
མཆིས་སོ། །དེ་ལྟ་ན་ཡང་མ་རིག་གཉིད་མཐུག་གིས། །སྦགས་པའི་སོ་སོའི་སྐྱེ་བོའི་
ཚོགས་དྲུག་ངོར། །གང་སྣང་གཞི་དེར་དོན་གྱིས་གྲུབ་པ་ཞིག །འཆར་ཚུལ་རང་རེའི་
བློ་ངན་འདི་ལ་ལྟོས། །དེ་ལྟར་འཁྲུལ་པའི་བློ་ལ་སྣང་བ་ཡི། །ང་སོགས་ངོས་ནས་གྲུབ་
པའི་སྡོད་ལུགས་འདི། །དགག་བྱ་ཕྲ་མོ་ཡིན་པས་བློ་ཡི་ངོར། །ལྷག་མ་མེད་པར་ཁེགས་
པ་ཤིན་ཏུ་གཅེས། །ཞེས་ལུང་འདྲེན་དང་བཅས་ཟབ་བཤད་བསྩལ་བ་རྣ་བའི་བདུད་
རྩིར་སྤྱོད་པའི་སྐལ་བཟང་ཐོབ་བོ།།
ཆོས་ཐམས་ཅད་མིང་རྐྱང་བཏགས་ཡོད་ཙམ་དུ་གྲུབ་པར་འཇོག་པ་དེའི་དོན།
ཆོས་ཐམས་ཅད་རང་རང་གི་གདགས་གཞི་ལ་བརྟེན་ནས་མིང་དང་རྟོག་པས་ཕར་
བཏགས་ཙམ་ལས་མེད་ཀྱང་དེ་ལ་བྱ་བྱེད་འཐད་པ་སྟེ་ཀུན་མཁྱེན་འཇམ་དབྱངས་བཞད་
པའི་དབུ་མ་ཆེན་མོ་ཤོག ༢་༡ བ། ལས། མིང་རྐྱང་བཏགས་ཡོད་ཀྱི་དོནཡོད་དེ།
མིང་རྐྱང་ཞེས་པས་རང་ངོས་ནས་གྲུབ་པ་དང་རྟག་མཐའ་ཁེགས། བཏགས་ཡོད་ཅེས་

པས་དོན་དེ་ཐ་སྙད་དེ་འཇུག་ཏུ་ཡོད་པའི་རི་བོང་རྭ་ལྟར་མ་ཡིན་པར་བསྟན་ནས་ཆད་
མཐའ་དང་མེད་མཐའ་སོགས་སེལ་བའི་ཕྱིར་རོ། །དེས་ན་མིང་གིས་བཏགས་ཙམ་ལ་
ཡོད་པས་མ་ཁྱབ་ཀྱང་མིང་རྐྱང་བཏགས་ཡོད་ལ་ཡོད་པས་ཁྱབ་སྟེ། ཡོད་པ་དང་དེ་
གཉིས་ཕན་ཚུན་ཡིན་དགོས་པའི་ཕྱིར། དེར་ཐལ། ཡོད་པ་བཏགས་ཡོད་གཉིས་ལ་
ཕན་ཚུན་ཡིན་པས་ཁྱབ་པའི་ཕྱིར། ཞེས་གསུངས་པའི་ཕྱིར། 
སྐབས་འདིར་ཀུན་མཁྱེན་འཇམ་དབྱངས་བཞད་པ་མཆོག་གིས་མཛད་པའི་དབུ་
མ་ཆེན་མོར། དཔལ་མགོན་སློབ་དཔོན་ཀླུ་སྒྲུབ་ཀྱི་དགོངས་པ་འགྲེལ་བའི་སློབ་དཔོན་
ཆེན་པོ་སངས་རྒྱས་བསྐྱངས་དང༌། ཟླ་བ་གྲགས་པ། ཞི་བ་ལྷ་གསུམ་གྱི་གཞུང་ལས་
དཔེ་མི་འདྲ་བ་གསུམ་གྱི་སྒོ་ནས་ཆོས་རྣམས་རྟོག་པས་བཏགས་ཚུལ་དང་རྟོག་བཏགས་
ཙམ་དེ་ལ་བྱ་བྱེད་འཐད་ཚུལ་གསུངས་པ་འདི། ཆོས་རྣམས་རྟོག་པས་ཕར་བཏགས་
ཙམ་ཡིན་པར་གོ་བ་སྐྱེ་བ་ལ་ངོ་མཚར་ཆེ་བས་འདིར་འགོད་ན། དང་པོ་སློབ་དཔོན་
སངས་རྒྱས་བསྐྱངས་ཀྱིས་འགྲེལ་པ་བུདྡྷ་པཱ་ལི་ཏར་ཇི་ལྟར་གསུངས་པ་ནི། དཔེར་ན།
མི་གཉིས་ལྷ་ཁང་ཞིག་ཏུ་སོང་སྟེ་ལྷ་ཁང་དེའི་རྩིག་ངོས་ཀྱི་རི་མོར་ལྟད་མོ་ལྟ་བ་ན། གཅིག་
གིས་ལག་ན་མདུང་རྩེ་གསུམ་ཐོག་པ་འདི་སྲེད་མེད་ཀྱི་བུའོ། །ལག་ན་འཁོར་ལོ་ཐོག་
པ་འདི་དབང་ཕྱུག་ཆེན་པོའོ། །ཞེས་སྨྲས་པ་དང༌། མི་གཞན་པ་དེས་དེ་ལས་ལྡོག་པར་
སྨྲས་པས་ཁོང་གཉིས་རྩོད་པར་གྱུར་ཏེ། ལྷ་ཁང་དེའི་ཉེ་འཁོར་ན་ཀུན་ཏུ་རྒྱུ་ཞིག་འདུག་
པ་དེའི་གན་དུ་སོང་ནས་རང་རང་གི་བསམ་ཚུལ་སྨྲས་པ་དང༌། ཀུན་ཏུ་རྒྱུ་དེས་རྩིག་
ངོས་ཀྱི་སྣང་བརྙན་དེ་གཉིས་ནི་སྲེད་མེད་ཀྱི་བུ་དང་དབང་ཕྱུག་གང་ཡང་མིན་ཅིང་རི་
མོ་ཙམ་ཡིན་པར་ཤེས་མོད་ཀྱང། འཇིག་རྟེན་གྱི་ཐ་སྙད་དང་བསྟུན་ཏེ། འདི་ནི་དབང་

ཕྱུག་གོ །འདི་ནི་སྲེད་མེད་ཀྱི་བུའོ། །ཞེས་སྨྲས་པ་ལས་མི་དེ་གཉིས་ཀྱི་རྩོད་པ་ཞི་བར་
གྱུར་ཅིང་འདོད་པའི་དོན་འགྲུབ་ལ་དཔེ་དེ་བཞིན་དུ་བདག་དང་ཕུང་པོ་སོགས་ཆོས་གང་
ཡིན་ཀྱང་རང་རང་གི་གདགས་གཞི་ལ་བརྟེན་ནས་འདི་དང་འདི་ཞེས་མིང་དང་རྟོག་པས་
འཇོག་པ་ན་བཏགས་དོན་དེ་གདགས་གཞིའི་གསེབ་དང་དེ་ལས་གཞན་གང་དུ་ཡོད་ཅེས་
བཙལ་བ་ན་རྙེད་རྒྱུ་རྡུལ་ཙམ་ཡང་མེད་ཀྱང་མིང་ཙམ་བཏགས་ཙམ་དེའི་རྗེས་སུ་འབྲངས་
ནས་བྱ་བྱེད་ཐམས་ཅད་བསྙོན་མེད་དུ་འཇོག་ཐུབ་པར་གསུངས་སོ།། ཞག་ཆེ
དཔལ་ལྡན་ཟླ་བ་གྲགས་པས་ནི། མདོ་ལས། ཇི་ལྟར་ཡན་ལག་ཚོགས་རྣམས་
ལ༑ ༑བརྟེན་ནས་ཤིང་རྟ་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་
རྫོབ་སེམས་ཅན་ཞེས་བརྗོད་དོ། །ཞེས་གསུངས་པ་དྲངས་ཏེ། ཤིང་རྟའི་དཔེ་དང་
སྦྱར་ཏེ་བདག་ཅེས་པ་ཕུང་པོ་ལ་བརྟེན་ནས་མིང་དང་རྟོག་པས་ཕར་བཏགས་ཙམ་ལ་
འཇོག་པ་དང་དེ་ལ་བྱ་བྱེད་ཐམས་ཅད་འཐད་ཚུལ་གསལ་བར་མཛད།
རྒྱལ་སྲས་ཆེན་པོ་ཞི་བ་ལྷས་ནི། སྤྲུལ་གཞི་རྡེའུ་དང་ཤིང་སོགས་ཚོགས་པ་ལ་
སྔགས་རྫས་ཀྱི་མིག་བསླད་པའི་ཤེས་པ་ལ་རྟ་དང་གླང་པོ་སོགས་ཀྱི་སྣང་བ་འཆར་ཞིང་།
དེ་ལྟར་སྣང་བ་དེ་ནི་འཁྲུལ་པའི་ཤེས་པས་ཕར་བཏགས་ཙམ་ཞིག་ལས་མེད་པ་ལྟར་ཕུང་
པོ་དང་ཁམས་དང་སྐྱེད་མཆེད་སོགས་གདགས་གཞི་དུ་མ་འདུས་པ་ལ་བརྟེན་ནས་བདག་
གོ་ཞེས་སྣང་བ་ན་ཡང་། བདག་དེ་ནི་རྟོག་པས་བཏགས་ཙམ་ལས་མེད་པར་མཚུངས་
ཀྱང་སྒྱུ་མའི་རྟ་གླང་གསོད་པ་ལ་ཞུགས་པ་ལ་རྟ་གླང་གསོད་པའི་སྡིག་པ་མི་འབྱུང་ཞིང་
ཕུང་ཁམས་སྐྱེ་མཆེད་ལ་བཏགས་པའི་སྐྱེས་བུ་བསད་པ་ལ་སྲོག་ཆགས་བསད་པའི་སྡིག་
པ་འབྱུང་བས་བཏགས་དོན་ལ་བྱ་བྱེད་འཐད་ཚུལ་གསུངས་ཏེ། དབུ་མ་ཆེན་མོའི་དགག་
བྱ་ངོས་འཛིན་གྱི་ཐད་ད་གཟིགས་པར་ཞུའོ།།

རྔ གོང་དུ་སྨོས་པའི་སློབ་དཔོན་ཆེན་པོ་གསུམ་གྱིས་གསུངས་པའི་རྟོག་པས་བཏགས་
ཚུལ་གྱི་དཔེ་མི་འདྲ་བ་གསུམ་གྱིས་ཆོས་རྣམས་རྟོག་བཏགས་ཙམ་ཡིན་ཚུལ་ལ་གོ་བ་
སྟེར་ཚུལ་འདི་ལྟར་སྙམ་སྟེ། ཤིང་རྟའི་དཔེས་ཆོས་རྣམས་གདགས་གཞི་ཚོགས་ཙམ་
ལ་བརྟེན་ནས་ཕར་རྟོག་པས་བཏགས་པ་དང། ལྷ་གཉིས་ཀྱི་རི་མོའི་དཔེས་གདགས་གཞི་
རྟེན་འབྲེལ་མཐོང་ཙམ་ཉིད་ནས་མ་བརྟགས་མ་དཔྱད་པར་བཏགས་པ་དང་། སྒྱུ་མའི་
དཔེས་གདགས་གཞི་ལ་བརྟེན་ནས་ཕར་རྟོག་པས་བཏགས་པའི་ཆོས་དེ་ཡང་འདོགས་བྱེད་
ཀྱི་རྟོག་པ་དེའི་སྣང་ཆ་ཙམ་དུ་གྲུབ་པར་མཚོན་པར་མངོན་ནོ།།
གདགས་གཞི་གདགས་ཆོས་ཀྱི་འཇོག་ཚུལ་ལ། ལམ་རིམ་འབྲིང་པོ་དཔེ་གཟུགས་
ཤོག ༡༧༦ བ། ལས། མདོ་འདིས་ཕུང་པོའི་ཚོགས་པ་གང་ཟག་གི་གདགས་གཞིར་
གསུངས་ཤིང་། གདགས་གཞི་བཏགས་ཆོས་སུ་མི་འཐད་ལ། ཕུང་པོའི་ཚོགས་པ་ནི་
དུས་གཅིག་པ་དང་སྔ་ཕྱི་བའི་ཚོགས་པ་གཉིས་ཀ་ལ་བྱ་དགོས་པས་ཕུང་པོའི་ཚོགས་རྒྱུན་
གང་ཟག་ཏུ་འཇོག་པ་མི་འཐད་ལ། ཚོགས་པ་གདགས་གཞིར་འཇོག་པ་ན། ཚོགས་
པ་ཅན་ཡང་གདགས་གཞིར་འཇོག་པས་དེ་གཉིས་ཀ་ཡང་གང་ཟག་ཏུ་མི་རིགས་ཏེ། ཞེས་
གསུངས་ལ།
པཎ་ཆེན་བསོད་ནམས་གྲགས་པ་མཆོག་གི་བཞེད་པ་ནི། དབུ་མའི་སྤྱི་དོན་
ཤོག ༨༦ ན། ལས། གཞན་ཡང་ཕུང་པོ་ལྔ་བདག་མ་ཡིན་པར་ཐལ། ཕུང་པོ་
ཚོགས་ཙམ་བདག་གི་གདགས་གཞི་དང་བདག་དེ་ཕུང་པོ་ཚོགས་ཙམ་གདགས་གཞིར་
བྱས་པར་བཏགས་པ་ཙམ་དུ་མདོ་ལས་གསུངས་པའི་ཕྱིར་ཏེ། དེ་ཉིད་ལས། ཇི་ལྟར་

ཡན་ལག་ཚོགས་རྣམས་ལ། །བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་
པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བརྗོད་དོ། །ཞེས་གསུངས་པ་དང༌།
འདི་ཉིད་ལས་ཀྱང་། མདོ་ལས་ཕུང་པོ་བརྟེན་ནས་ཡིན་གསུངས་པ། །དེའི་ཕྱིར་ཕུང་
པོ་འདུས་ཙམ་བདག་མ་ཡིན། །ཞེས་གསུངས། ཞེས་གསུངས་པས། ཆོས་དེ་གང་ལ་
བཏགས་པའི་གདགས་གཞི་དང་དེ་ལ་བཏགས་པའི་གདགས་ཆོས་འགལ་བར་བཞེད་ལ།
དེ་བཞིན་དུ་དེ་ཉིད་ཀྱིས་མཛད་པའི་དབུ་མའི་མཐའ་དཔྱོད་ཤོག ༦༧ ལས་ཀྱང༌།
མདོ་ལས་ཕུང་པོ་བརྟེན་ནས་ཡིན་གསུངས་པ། །ཞེས་པ་རྐང་པ་གཉིས་ལ་གཞུང་དོན་
ནི༑ ཤེས་བྱ་ཆོས་ཅན། ཕུང་པོ་ཚོགས་ཙམ་བདག་མ་ཡིན་པར་ཐལ། ཕུང་པོ་ཚོགས་
ཙམ་གདགས་གཞིར་བྱས་པ་ལ་བརྟེན་ནས་བདག་འདོགས་དགོས་པར་གསུངས་པའི་ཕྱིར།
གཞུང་འདིས་གང་ཟག་གི་གདགས་གཞི་གདགས་ཆོས་གཉིས་འགལ་བར་བསྟན་ལ།
འགལ་བའང་ཡིན་ཏེ། གང་ཟག་ལྷས་བྱིན་གྱི་ཡིད་ཀྱི་རྣམ་པར་ཤེས་པ་ལྷས་བྱིན་གྱི་
གདགས་གཞི་དང༌། དེ་ལ་བརྟེན་ནས་བཏགས་པའི་ང་ཙམ་དེ་གང་ཟག་ལྷས་བྱིན་གྱི་
མཚན་གཞིར་འདོད་པའི་ཕྱིར། ཞེས་གསུངས།
དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་རྗེ་བཙུན་པདྨ་རྒྱལ་
མཚན་མཆོག་གི་ཞལ་སྔ་ནས་ཀྱི་གསུང་རྒྱུན་དུ། གདགས་གཞི་གདགས་ཆོས་ཞེས་པ་
རྩ་ཤེ་ལས། ཅི་ཡིས་གང་ཞིག་གསལ་བར་བྱེད། །གང་གིས་ཅི་ཞིག་གསལ་བར་བྱེད།།
ཞེས་སོགས་ཀྱི་སྐབས་སུ་གསུངས་པ་ལྟར་བློ་ཡུལ་དུ་གསལ་བྱ་དང་གསལ་བྱེད་ལ་གོ་
དགོས་ཞེས་བཀའ་བསྩལ་ཞིང་། དགེ་བའི་བཤེས་གཉེན་ཆེན་པོ་འབྲས་ཤག་སྐོར་མཁན་
རིན་པོ་ཆེ་ཉི་མ་རྒྱལ་མཚན་མཆོག་གིས་དཔེ་འཁྲིད་སྐབས་གསུང་རྒྱུན་དུ། གདགས་

གཞི་ཞེས་པ་རྟོག་པས་འདིའོ་སྙམ་དུ་བཏགས་པ་ན་གཞི་གང་བློ་ཡུལ་དུ་འཆར་བ་ན་ཆོས་
འདིའོ་སྙམ་པའི་བློ་ངང་གིས་འདྲེན་ཞིང་གཞི་ཆོས་གཉིས་སུ་ཕྱེ་བའི་གཞི་བྱེད་པ་དེ་ལ་
ཟེར་ཞེས་བསྩལ་བར་དྲན་ལམ་དུ་གསལ་ཡང་དགོངས་པའི་སྙིང་པོ་གང་ཡིན་བདག་ལྟ་
བུའི་བློ་ཡུལ་དུ་ག་ལ་ཆུབ། འོན་ཀྱང་ཕ་རི་ལ་བརྟེན་ནས་ཚུར་རི་བཏགས་པ་དང་རིང་
པོ་ལ་བརྟེན་ནས་ཐུང་ངུ་སོགས་བཏགས་པ་ན་། ཕ་རིས་ཚུར་རི་བཏགས་པའི་གཞི་ཆོས་
གཉིས་སུ་ཕྱེ་བའི་གཞི་བྱེད་པ་དང་། དེ་བཞིན་རིང་པོས་ཐུང་ངུ་བཏགས་པའི་གཞི་ཆོས་
གཉིས་སུ་ཕྱེ་བའི་གཞི་ཙམ་བྱེད་ཀྱང༌། ཕ་རི་ལ་ཚུར་རི་འོ་སྙམ་པའི་བློ་ངང་གིས་མི་
སྐྱེ་ཞིང༌། དེ་མཚུངས་རིང་པོ་ལ་ཐུང་ངུ་འོ་སྙམ་པའི་བློ་ངང་གིས་མི་སྐྱེ་བས་ཕ་རི་དེ་
ཚུར་རིའི་གདགས་གཞིར་མི་འཇོག་ཅིང་དེ་བཞིན་རིང་པོ་ཡང་ཐུང་ངུའི་གདགས་གཞིར་
མི་འཇོག་ལ། ཡང་ལྟོ་ལྡིར་ཞབས་ཞུམ་མཆུ་འཕྱང་བའི་དོན་བྱེད་ནུས་པ་ལ་བུམ་པའོ་
སྙམ་པའི་བློ་ངང་གིས་སྐྱེ་ཡང་འདི་བུམ་པའོ་སྙམ་དུ་བཏགས་པ་ན། གཞི་ཆོས་གཉིས་
སུ་ཕྱེ་བའི་གཞི་བྱེད་པ་དེ་མིན་པས་དེ་བུམ་པའི་གདགས་གཞི་མིན་པ་གསུངས་པ་དེའི་
དགོངས་པར་འཇོག་གམ་སྙམ། 
རྗེ་བཙུན་ཆོས་ཀྱི་རྒྱལ་མཚན་མཆོག་ནི། སྤྱིར་ཆོས་དེའི་གདགས་གཞི་དང་
དེ་ལ་བཏགས་པའི་གདགས་ཆོས་མི་འགལ་ཡང༌། ཆོས་དེ་གང་ལ་བརྟེན་ནས་བཏགས་
པའི་གདགས་གཞི་དང་དེ་ལ་བརྟེན་ནས་བཏགས་པའི་གདགས་ཆོས་འགལ་བར་བཞེད་
པར་མངོན་ཏེ། དེ་ཉིད་ཀྱིས་མཛད་པའི་དབུ་མའི་སྤྱི་དོན། ཤོག ༣༥༦ ལས། ཁ་
ཅིག ཕུང་པོ་ལྔ་ཆོས་ཅན། བདག་མ་ཡིན་ཏེ། བདག་གི་གདགས་གཞི་ཡིན་པའི་ཕྱིར།
གདུང་འདེགས་ཀྱི་དོན་བྱེད་ནུས་པ་ཆོས་ཅན། ཀ་བ་མ་ཡིན་ཏེ། ཀ་བའི་གདགས་

གཞི་ཡིན་པའི་ཕྱིར། ཞེས་གསུངས་ཤིང༌། འབྲོག་པ་སངས་རྒྱས་སངས་རྒྱས་ཡིན་
ཏེ༑ དེ་ལ་དེ་ལྟར་འཇིག་རྟེན་ན་གྲགས་པའི་ཕྱིར། ཞེས་གསུངས་ན་སངས་རྒྱས་ཀྱི་
ཕུང་པོ་ལྔ་ཆོས་ཅན། སངས་རྒྱས་མ་ཡིན་པར་ཐལ། སངས་རྒྱས་ཀྱི་གདགས་གཞི་
ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། ཡོན་ཏན་མཐར་ཐུག་ཡིན་པའི་
ཕྱིར༑ གདུང་འདེགས་ཀྱི་དོན་བྱེད་ནུས་པ་ཆོས་ཅན། ཀ་བ་ཡིན་པར་ཐལ། ཁྱོད་ལ་
ཀ་བ་ཞེས་འཇིག་རྟེན་ན་གྲགས་པའི་ཕྱིར། འཁོར་གསུམ་བྱས་པ་ལ་ཁོ་ན་རེ། སངས་
རྒྱས་དེ་ཐ་སྙད་བཏགས་པའི་བཏགས་དོན་བཙལ་བའི་ཚེ་རྙེད་པར་ཐལ།དེའི་ཕུང་པོ་
ལྔ་སངས་རྒྱས་ཡིན་པའི་ཕྱིར་ན། མ་ཁྱབ་སྟེ། དེའི་ཕུང་པོ་ལྔ་པོ་རང་ཉིད་གང་ལ་
བརྟེན་ནས་བཏགས་པའི་བཏགས་ཆོས་སུ་གྱུར་པའི་སངས་རྒྱས་མ་ཡིན་པས་སྐྱོན་མེད་
དོ༑ ༑ཞེས་གསུངས་སོ།།
མཁས་གྲུབ་བསྟན་དར་བ་མཆོག་གི་བཞེད་པ་ནི། ཉིད་ཀྱིས་མཛད་པའི་དབུ་
མའི་སྤྱི་དོན་ཤོག ༥༡༦ ལས། ཤིང་རྟའི་དབྱིབས་ཤིང་རྟ་མ་ཡིན་པར་ཐལ། སྐྱེས་
བུའི་ཁ་དོག་སྔོ་སང་དང་སྐྱ་སང་སོགས་སྐྱེས་བུ་མ་ཡིན་པའི་ཕྱིར། དེར་ཐལ། དེ་སྐྱེས་
བུའི་གདགས་གཞི་དང་སྐྱེས་བུའི་བླང་བྱ་ཡིན་པའི་ཕྱིར། ཞེས་གསུངས་པས་གདགས་
གཞི་དང་གདགས་ཆོས་འགལ་བར་བཞེད་པར་མངོན་ནོ།།
ཀུན་མཁྱེན་འཇམ་དབྱངས་བཞད་པ་མཆོག་ནི། ཆོས་དེའི་གདགས་གཞི་དང་
དེ་ལ་བཏགས་པའི་གདགས་ཆོས་འགལ་བར་བཞེད་དེ། དེ་ཉིད་ཀྱིས་མཛད་པའི་དབུ་
མ་ཆེན་མོ་དཔེ་གཟུགས་ཤོག ༤༡༣ བ། ལས། དེ་(མིག་སོགས་)ཆོས་ཅན། ཁྱོད་

ང་ཡི་བ་མ་ཡིན་པར་ཐལ། ཁྱོད་ང་ཡི་བའི་གདགས་གཞི་ཡིན་པའི་ཕྱིར། མ་ཁྱབ་ན་
གང་ཟག་གི་གདགས་གཞི་ཕུང་པོ་ལྔ་ཡང་གང་ཟག་ཡིན་པར་ཐལ། ང་ཡི་བའི་གདགས་
གཞི་མིག་རྣ་སོགས་ང་ཡི་བ་ཡིན་པའི་ཕྱིར། རྟགས་ཁས། ཞེས་དང་། དེ་ཉིད་ཀྱི་
ཤོག ༤༣༠ ལས། བདག་གི་འཇོག་ཚུལ་ཡོད་དེ། གདགས་གཞི་ལ་རྣམ་པ་བདུན་དུ་
བཙལ་ཀྱང་མི་རྙེད་པས་ན། གདགས་གཞི་ལ་མིང་རྐྱང་ཕར་གཏགས་ལ་འཇོག་པ་ཡིན་
པའི་ཕྱིར། གདགས་གཞི་དེར་འཇོག་མི་རུང་སྟེ། བདག་དུ་མར་ཐལ་བ་སོགས་དང་།
གདགས་གཞི་གདགས་ཆོས་ཀྱི་དབྱེ་བ་མེད་པར་འགྱུར་བའི་ཕྱིར། ཞེས་གསུངས་སོ།།
" དབུ་མའི་ལྟ་བ་གཏན་ལ་འབེབ་བྱེད་ཀྱི་རིགས་པ་ལ། མཐའ་བཞིའི་སྐྱེ་བ་མེད་
པའི་རྟགས་ཀྱིས་ཆོས་ཀྱི་བདག་མེད་གཏན་ལ་འབེབས་པ་དང༌། མཐའ་བདུན་དུ་མ་
གྲུབ་པའི་རྟགས་ཀྱིས་གང་ཟག་གི་བདག་མེད་གཏན་ལ་འབེབས་པ་སྟེ་གཉིས་ལས།
དང་པོ་ནི། དངོས་པོ་རྣམས་ཆོས་ཅན། རང་བཞིན་གྱིས་སྐྱེ་བ་མེད་དེ། བདག་
ལས་སྐྱེ་བ་དང་། གཞན་ལས་སྐྱེ་བ་དང༌། གཉིས་ཀ་ལས་སྐྱེ་བ་དང༌། རྒྱུ་མེད་ལས་
སྐྱེ་བ་སྟེ། མཐའ་བཞི་གང་དུའང་སྐྱེ་བ་མེད་པའི་ཕྱིར། ཞེས་པ་ཡིན་ལ། གཞན་
གྲགས་ཀྱི་རྟགས་འདི་གང་ལ་བཀོད་པའི་ཕྱིར་རྒོལ་ཡང་དག་དེས་དངོས་པོ་རྣམས་ཀྱི་
སྟེང་དུ་གཞན་སྐྱེ་མེད་པར་རྟོགས་དགོས་པས་གཞན་སྐྱེ་མེད་པ་སྟོང་ཉིད་ཡིན་མིན་དང་།
ཕྱིར་རྒོལ་ཡང་དག་དེས་སྟོང་ཉིད་རྟོགས་མིན་སྐོར་ལ།
དེ་ཡང་རྗེ་ཙོང་ཁ་པ་ཆེན་པོས་མཛད་པའི་རྩ་ཤེ་ཊཱིཀ་ཆེན་དེབ་གཟུགས་ཤོག ༦༢
ལས༑ འཇིག་རྟེན་པའི་འཛིན་པ་ལྷན་སྐྱེས་ལ་གཞན་སྐྱེ་ཡོད་པར་འཛིན་པ་མེད་ཀྱང་།
གཞན་སྐྱེ་མེད་པ་ཐ་སྙད་པའི་ཚད་མས་མི་འགྲུབ་བོ། །གསུངས་ལ། 

ཡིག་ཆ་སོ་སོའི་བཞེད་ཚུལ་མི་མཐུན་པ་ཇི་ཡོད་འགོད་པ་ལ།
པཎ་ཆེན་བསོད་ནམས་གྲགས་པ་མཆོག་གི་བཞེད་སྲོལ་ལྟར་ན། གཞན་སྐྱེ་མེད་
པ་སྟོང་ཉིད་མ་ཡིན་པར་བྱ་དགོས་ཏེ། ཆོས་དང་གང་ཟག་བདེན་མེད་དུ་སྒྲུབ་པའི་ཕྱིར་
རྒོལ་ཡང་དག་གང་གིས་ཀྱང་སྟོང་ཉིད་མ་རྟོགས་པ་བཞེད་པའི་ཕྱིར་ཏེ། དེ་ཉིད་ཀྱིས་
མཛད་པའི་དབུ་མའི་སྤྱི་དོན་དཔེ་གཟུགས་ཤོག ༨༧ ན། ལས། དེང་སང་རྟེན་
འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པ་སྐབས་སུ་བབས་པའི་ཕྱིར་རྒོལ་གྱིས་
གཟུགས་བརྙན་བདེན་མེད་དུ་དང་། རྟེན་འབྲེལ་བདེན་མེད་དང་། སྤྱིར་བདེན་མེད་
ཚད་མས་ངེས་པར་འདོད་པ་རྣམས་ཀྱིས་ལན་གདབ་པར་དཀའ་ལ། རང་ལུགས་ནི་
ཁྱབ་མེད་ཀྱི་ལན་འདེབས་པར་འོས་སམ། ཞེས་གསུངས་པས་གོ་ནུས་པའི་ཕྱིར།
རྗེ་བཙུན་ཆོས་ཀྱི་རྒྱལ་མཚན་མཆོག་ནི། གཞན་སྐྱེ་མེད་པ་སྟོང་ཉིད་དུ་བཞེད་
པ་ཡིན་ཏེ། དེ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༣༥༡ ལས། ས་མྱུག་
གཉིས་བདེན་གྲུབ་ཀྱི་ཐ་དད་དུ་མེད་པ་གནས་ལུགས་མཐར་ཐུག་ཡིན་པའི་ཕྱིར་ཏེ། གཞན་
སྐྱེ་མེད་པ་གནས་ལུགས་མཐར་ཐུག་ཡིན་པའི་ཕྱིར་ཏེ། དོན་དམ་པར་སྐྱེ་བ་མེད་པ་
གནས་ལུགས་མཐར་ཐུག་ཡིན་པའི་ཕྱིར། ཞེས་གསུངས།
ཀུན་མཁྱེན་འཇམ་དབྱངས་བཞད་པ་ཡང་དེ་བཞིན་དུ་གཞན་སྐྱེ་མེད་པ་
སྟོང་ཉིད་དུ་བཞེད་པ་ཡིན་ཏེ། དེ་ཉིད་ཀྱིས་མཛད་པའི་དབུ་མ་ཆེན་མོ་དཔེ་གཟུགས།
ཤོག ༢༥༥ལས། ཡང་མཁས་པ་མང་པོས་གཞན་སྐྱེ་མེད་པ་དོན་དམ་བདེན་
པ་མ་ཡིན་གསུངས་པ་མི་འཐད་པར་ཐལ། རང་བཞིན་གྱིས་གྲུབ་པའི་མྱུ་གུ་རང་བཞིན་

གྱིས་གྲུབ་པའི་རྒྱུ་གཞན་ལས་སྐྱེ་བ་མེད་པ་སྟོང་ཉིད་ཡིན་པའི་ཕྱིར། དེར་ཐལ། རང་
བཞིན་གྱིས་རྒྱུ་འབྲས་གཉིས་གཞན་དུ་མ་གྲུབ་པ་སྟོང་ཉིད་ཡིན་པའི་ཕྱིར།དེར་ཐལ།
དེ་གཉིས་རང་བཞིན་གྱིས་ཐ་དད་མེད་པ་སྟོང་ཉིད་ཡིན་པའི་ཕྱིར། རྩ་ཤེའི་མཆོད་བརྗོད་
ཀྱི་དོན་གྲུབ་པའི་ཕྱིར། ཞེས་དང་། ཡང་དབུ་མ་ཆེན་མོ་གོང་དུ་དྲངས་པའི་ལུང་དེའི་
འཕྲོ་ལས། མཐའ་བཞིའི་མི་སྐྱེ་བ་དེ་མྱུ་གུ་རང་བཞིན་མེད་པར་སྒྲུབ་པའི་རྟགས་ཡང་
དག་མ་ཡིན་པར་ཐལ། གཞན་སྐྱེ་མེད་པ་སྟོང་ཉིད་ཡིན་པའི་ཕྱིར་ན། མ་ཁྱབ་སྟེ།
དེ་དེ་སྒྲུབ་ཀྱི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར། ཁོ་རང་ལ།
བདེན་གྲུབ་ཏུ་ཚད་མས་མ་དམིགས་པ་ཆོས་ཅན། མྱུ་གུ་བདེན་མེད་དུ་སྒྲུབ་པའི་རྟགས་
ཡང་དག་མ་ཡིན་པར་ཐལ། སྟོང་ཉིད་ཡིན་པའི་ཕྱིར། ཁྱབ་པ་ཁས། འདོད་མི་ནུས་
བྱས་པ་ལ། ཁོ་ན་རེ། མྱུ་གུ་གཞན་སྐྱེ་མེད་པ་སྟོང་ཉིད་མ་ཡིན་པར་ཐལ། མྱུ་གུའི་
སྟོང་ཉིད་མ་ཡིན་པའི་ཕྱིར་ན་མ་ཁྱབ་སྟེ། མྱུ་གུ་སྐྱེ་བའི་སྟོང་ཉིད་ཡིན་ཀྱང་མྱུ་གུའི་
སྟོང་ཉིད་མ་ཡིན་པའི་ཕྱིར། ཞེས་གསུངས་སོ།།
གཉིས་པ་མཐའ་བདུན་གང་དུའང་མ་གྲུབ་པའི་རྟགས་ཀྱིས་གང་ཟག་བདེན་མེད་
དུ་སྒྲུབ་པའི་རིགས་པ་ནི། བདག་ཆོས་ཅན། རང་བཞིན་གྱིས་མ་གྲུབ་སྟེ། ཁྱོད་ཕུང་
པོ་དང་རང་བཞིན་གྱིས་གྲུབ་པའི་གཅིག་ཏུ་དང་། རང་བཞིན་གྱིས་ཕུང་པོ་དང་ཐ་དད་
དུ་དང་། རང་བཞིན་གྱིས་ཕུང་པོ་ལ་བརྟེན་པ་དང་། རང་བཞིན་གྱིས་ཕུང་པོའི་རྟེན་
དུ་དང་། རང་བཞིན་གྱིས་གྲུབ་པའི་ཚུལ་གྱིས་ཕུང་པོ་དང་ལྡན་པ་གང་དུའང་མ་གྲུབ་
ཅིང་༑ ཁྱོད་ཕུང་པོ་ཚོགས་ཙམ་དུ་དང༌། ཚོགས་པའི་དབྱིབས་སུའང་མ་གྲུབ་པའི་
ཕྱིར༑ ཞེས་པ་ཡིན་ལ། དེ་ལ་བདག་ཕུང་པོ་དང་ངོ་བོ་གཅིག་པ་དང༌། ཐ་དད་དང༌།

ཕུང་པོ་ལ་བརྟེན་པ་དང༌། ཕུང་པོའི་རྟེན་དུ་དང་། བདག་ཕུང་པོ་དང་ལྡན་པ་བཅས་
འགོག་པ་ན་དགག་བྱ་ལ་དོན་དམ་གྱི་ཁྱད་པར་སྦྱར་ཏེ་འགོག་ཅིང་། བདག་ཕུང་པོ་ཚོགས་
ཙམ་དུ་དང་ཕུང་པོ་ཚོགས་པའི་དབྱིབས་སུ་གྲུབ་པ་འགོག་པ་ནི། དོན་དམ་གྱི་ཁྱད་པར་
སྦྱར་མི་དགོས་པར་སྤྱིར་འགོག་པ་དེ་ལྟར་ཡིན་ལ། མཐའ་བདུན་གྱི་ནང་ནས་བདག་
ཕུང་པོ་དང་རང་བཞིན་གྱིས་གྲུབ་པའི་ངོ་བོ་གཅིག་ཏུ་མ་གྲུབ་པ་དང་། བདག་ཕུང་པོ་
དང་རང་བཞིན་གྱིས་གྲུབ་པའི་ཐ་དད་དུ་མ་གྲུབ་པ་དང༌། བདག་ཕུང་པོ་ལ་བརྟེན་པ་
རང་བཞིན་གྱིས་མ་གྲུབ་པ་དང་། བདག་ཕུང་པོའི་རྟེན་དུ་རང་བཞིན་གྱིས་མ་གྲུབ་པ་
དང་༑ བདག་ཕུང་པོ་དང་ལྡན་པ་རང་བཞིན་གྱིས་མ་གྲུབ་པ་བཅས་སྟོང་ཉིད་ཡིན་མིན་
དང༌༑ མཐའ་བདུན་གང་དུའང་མ་གྲུབ་པ་རྟོགས་ཚེ་བདག་བཏགས་དོན་བཙལ་བའི་
ཚེ་མ་གྲུབ་པ་རྟོགས་མིན་དང༌། མཐའ་བདུན་གང་དུའང་མ་གྲུབ་པའི་རྟགས་ཀྱིས་བདག་
རང་བཞིན་མེད་པར་སྒྲུབ་པའི་ཕྱིར་རྒོལ་ཡང་དག་དེས་སྟོང་ཉིད་རྟོགས་མིན་དང་། རྟགས་
དེ་ཁྱབ་བྱེད་མ་དམིགས་པ་དང་རང་བཞིན་མ་དམིགས་པ་གང་དང་། ཐ་སྙད་ཙམ་
དང་ཐ་སྙད་འབའ་ཞིག་སྒྲུབ་ཀྱི་རྟགས་གང་ཡིན་བཅས་ཀྱི་སྐོར་ལ།
དེ་ལ་ཐ་སྙད་བཏགས་པའི་བཏགས་དོན་བཙལ་བས་མ་རྙེད་པ་རྟོགས་པ་ན་སྟོང་
ཉིད་རྟོགས་པ་འཇོག་པའམ་དེ་ལ་བརྟེན་ནས་སྟོང་ཉིད་རྟོགས་པའི་ཚུལ་གང་བཞེད་ཀྱང་
དེ་ལ་ཐོག་མར་བཏགས་དོན་བཙལ་བའི་ཚུལ་ཇི་ལྟར་ཡིན་དཔྱད་ན། དེ་ཡང་མཁས་
པ་འགའ་ཞིག་གིས། གང་ཟག་ལྟ་བུ་ལ་མཚོན་ན། ཐ་སྙད་བཏགས་པའི་བཏགས་དོན་
བཙལ་ཞེས་པའི་བཏགས་དོན་ནི་གང་ཟག་བདེན་གྲུབ་ལ་འཇོག་གི །འདི་གང་ཟག་གོ་
སྙམ་དུ་འདོགས་པའི་ཐ་སྙད་པའི་བློས་བཏགས་པའི་དོན་ལ་འཇོག་པ་མིན་ཏེ། དེ་ལྟར་

འཇོག་ན་གང་ཟག་བཏགས་དོན་བཙལ་བ་ན་ཐ་སྙད་པའི་ཚད་མས་བཏགས་པའི་གང་
ཟག་དེ་ཉིད་བཙལ་བར་སྨྲ་དགོས་ཀྱང༌། དེ་བཙལ་བ་གཏན་མིན་པའི་ཕྱིར་ཏེ། རྩ་
ཤེ་ཊཱིཀ་ཆེན་ཤོག ༡༢༩ ལས། རིགས་པས་དཔྱོད་པ་ནི་མིག་ལ་སོགས་པ་ལ་རང་གི་
ངོ་བོས་གྲུབ་པའི་རང་བཞིན་ཡོད་མེད་འཚོལ་བ་ཡིན་གྱི །ཡོད་མེད་ཙམ་འཚོལ་བ་མིན་
པས་དཔྱད་ནས་མ་རྙེད་པ་ན་རང་བཞིན་ཡོད་པ་ཁེགས་ཀྱི་མིག་ལ་སོགས་པ་ཁེགས་པ་
གཏན་མ་ཡིན་པའི་ཕྱིར་རོ། །ཞེས་དང༌། ལམ་རིམ་ཆེན་མོ་ཤོག ༦༠༧ ལས་ཀྱང་།
དེ་ཡང་བཞི་བརྒྱ་པའི་འགྲེལ་པ་ལས། ཁོ་བོ་ཅག་གི་རྣམ་པར་དཔྱོད་པ་ནི། རང་བཞིན་
འཚོལ་བ་ལྷུར་བྱེད་པ་ཉིད་ཀྱི་ཕྱིར་རོ། །ཞེས་གསུངས་པ་ལྟར། གཟུགས་སོགས་ལ་
སྐྱེ་འགག་ལ་སོགས་པའི་རང་བཞིན་ཡོད་མེད་འཚོལ་བ་ཡིན་ནོ། །དེ་ལྟར་ན་གཟུགས་
ལ་སོགས་པ་ལ་རང་གི་ངོ་བོས་གྲུབ་པའི་སྐྱེ་འགག་ཡོད་མེད་བཙལ་བ་ཡིན་གྱི་རིགས་
པ་དེས་སྐྱེ་འགག་ཙམ་འཚོལ་བ་མིན་ནོ། །ཞེས་གསུངས་པའི་ཕྱིར། ཞེས་དང་། ལེགས་
བཤད་སྙིང་པོ་ཤོག ༡༤༡ ལས་ཀྱང་། འོ་ན། འཇིག་རྟེན་པ་ལ་ཡང་འོངས་སམ་མི་
འོངས༑ སྐྱེས་སམ་མ་སྐྱེས་ཞེས་སོགས་དཔྱད་པ་མང་པོ་ཡོད་པས་དེ་ལྟར་དྲིས་པ་ལ་
འོངས་པ་དང་སྐྱེས་ཞེས་སྨྲར་མི་རུང་ངམ་སྙམ་ན། འདིའི་འཚོལ་ཚུལ་དང་དཔྱོད་ལུགས་
སྔ་མ་དང་ཆེས་མི་འདྲ་སྟེ། འདིས་ནི་འགྲོ་འོང་བྱེད་མཁན་དང་འགྲོ་འོང་གི་ཐ་སྙད་
བཏགས་པ་ལ་དེ་ལྟར་བཏགས་པ་ཙམ་གྱིས་མ་ཚིམས་པར་ཐ་སྙད་དེ་དག་བཏགས་པའི་
དོན་དེ་གང་ཡིན་སྙམ་དུ་དཔྱད་ནས་འགྲོ་འོང་དྲིས་པ་མིན་གྱི། འགྲོ་འོང་གི་ཐ་སྙད་
རང་ག་བར་འཇུག་པ་ལ་རང་ག་བའི་བརྟག་པ་བྱས་པ་ཡིན་པས་དེའི་བརྟག་པ་ཁས་བླངས་
པ་ལ་འགལ་བ་ཅི་ཞིག་ཡོད་ཅེས་འགྲོ་འོང་བཏགས་དོན་འཚོལ་ཚུལ་དེ་འགྲོ་འོང་གི་ཐ་

སྙད་བཏགས་པ་ཙམ་གྱིས་མ་ཚིམས་པའི་དོན་འཚོལ་བ་ལ་བྱེད་པར་གསུངས་པའི་ཕྱིར།
ཞེས་གསུངས།། 
ཡང་མཁས་པ་ལ་ལས། གང་ཟག་ལྟ་བུ་ཐ་སྙད་བཏགས་པའི་བཏགས་དོན་
འཚོལ་ཞེས་པའི་བཏགས་དོན་ནི་འདི་གང་ཟག་གོ་ཞེས་ཐ་སྙད་འདོགས་པའི་བློ་དེས་ཕུང་
པོ་ལ་བརྟེན་ནས་བཏགས་པའི་དོན་དེ་ལ་བྱེད་པ་ཡིན་ཏེ། ལེགས་བཤད་སྙིང་པོ་
ཤོག ༡༣༥ ལས། གང་ཟག་འདིས་ལས་འདི་བྱས་སོ། འབྲས་བུ་འདི་མྱོང་ངོ་ཞེས་
པའི་ཐ་སྙད་བཏགས་པ་ལ་རང་གི་ཕུང་པོ་འདི་ཉིད་གང་ཟག་ཡིན་ནམ་འོན་ཏེ་དེ་དག་
ལས་དོན་གཞན་ཞེས་གང་ཟག་གི་ཐ་སྙད་བཏགས་པ་དེའི་དོན་བཙལ་ཏེ་དོན་གཅིག་པ་
དང་དོན་ཐ་དད་ལ་སོགས་པའི་ཕྱོགས་གང་རུང་ཞིག་རྙེད་ནས་གང་ཟག་དེ་འཇོག་ས་
བྱུང་ན་ལས་གསོག་པ་པོ་ལ་སོགས་པར་འཇོག་ནུས་ལ། མ་རྙེད་ན་འཇོག་མི་ནུས་པས་
གང་ཟག་གི་ཐ་སྙད་བཏགས་པ་ཙམ་གྱིས་མི་ཚིམས་པར་དེའི་ཐ་སྙད་གང་ལ་བཏགས་
པའི་གདགས་གཞི་དེ་ཇི་ལྟར་ཡིན་དཔྱད་ཅིང་བཙལ་ནས་འཇོག་ན་གང་ཟག་རང་གི་
མཚན་ཉིད་ཀྱིས་གྲུབ་པར་འཇོག་པ་ཡིན་ཏེ་ཞེས་དང༌། ཡང་དེའི་འཕྲོ་ལས། འདི་ལ་
ཐ་སྙད་འདོགས་པའི་གཞི་གང་ཡིན་བཙལ་ན་དོན་ཐ་དད་པ་མི་རྙེད་དེ། སྒྲ་གཅན་གྱི་
མགོ་ལ་སྒྲ་གཅན་དུ་བརྡ་བྱས་པའི་ཕྱིར། ཞེས་བཏགས་དོན་བཙལ་ཞེས་པའི་བཏགས་
དོན་ནི་ཐ་སྙད་འདོགས་པའི་བློས་བཏགས་པའི་དོན་དེ་ལ་བྱེད་པར་གསལ་བར་གསུངས་
པའི་ཕྱིར། ཞེས་སྒྲུབ་བྱེད་དང་བཅས་ཏེ་གསུངས་སོ།།
དེ་ལྟར་བཞེད་ཚུལ་གཉིས་འདུག་ཀྱང་རང་གི་རྨོངས་འཆར་ཙམ་ཞུ་ཁུལ་བགྱིད་
ན༑ བཏགས་དོན་བཙལ་ཞེས་པའི་བཏགས་དོན་དེ་ཐ་སྙད་འདོགས་པའི་བློས་བཏགས་

པའི་དོན་དེ་ལ་འཇོག་ཀྱང༌། དེ་འཚོལ་ཚུལ་ལ་འདིའོ་ཞེས་ཐ་སྙད་བཏགས་པ་ཙམ་
གྱིས་མ་ཚིམས་པར་དོན་སྟེང་ནས་ཇི་ལྟར་ཡོད་ཅེས་དོན་དམ་ལ་དཔྱད་དེ་འཚོལ་ཚུལ་
ཞིག་དང་། དེ་ལྟར་མིན་པར་རང་ག་བའི་ཐ་སྙད་བཏགས་པ་ལ་རང་ག་བའི་བརྟགས་
པ་བྱས་ཏེ་འཚོལ་ཚུལ་ཞིག་སྟེ་གཉིས་ཡོད་པ་ལས་སྐབས་འདིར་བཏགས་དོན་འཚོལ་
ཚུལ་ནི་སྔ་མ་ཡིན་ལ། བཏགས་དོན་འཚོལ་རྒྱ་དེ་ཐ་སྙད་པའི་གང་ཟག་དེ་ཡིན་ཀྱང་
དེ་འཚོལ་ཚུལ་ནི་སྤྱིར་གང་ཟག་དེ་ཡོད་མེད་ཙམ་འཚོལ་བ་མིན་གྱི་གང་ཟག་དེ་བློས་
ཕར་བཏགས་པ་འདིས་མ་ཚིམས་པར་དོན་སྟེང་ནས་ཇི་ལྟར་ཡོད་འཚོལ་བ་ཡིན་པས་
གསུང་སྔ་ཕྱི་གཉིས་ཀ་དང་མི་འགལ་སྙམ་ཡང་ངེས་པ་མ་ཐོབ་པས་དཔྱད་གཞིར་ཞུས་
པ་ཙམ་མོ།།
དེ་ལ་མྱུ་གུ་ལྟ་བུ་མཐའ་བཞིར་དང་། གང་ཟག་ལྟ་བུ་མཐའ་བདུན་དུ་གྲུབ་མིན་
དཔྱོད་པ་ནི་མྱུ་གུ་སྐྱེའོ་ཞེས་པ་དང་འདི་གང་ཟག་གོ་ཞེས་འདོགས་བྱེད་བློས་ཐ་སྙད་
བཏགས་པ་ཙམ་གྱིས་མ་ཚིམས་པར་དོན་སྟེང་ནས་ཇི་ལྟར་གྲུབ་ཅེས་བཏགས་དོན་འཚོལ་
བ་ཡིན་ལ། དེ་ཡང་བཏགས་དོན་འཚོལ་བ་ན་མྱུ་གུ་སྐྱེ་བ་དང༌། གང་ཟག་ལྟ་བུ་སྤྱིར་
ཡོད་མེད་ཙམ་འཚོལ་བ་མིན་པར་རྟོག་པས་ཕར་བཏགས་ཙམ་གྱིས་མ་ཚིམས་པར་དོན་
སྟེང་ནས་ཡོད་པ་ལྟ་བུར་རང་རེའི་བློ་ལ་ཇི་ལྟར་སྣང་བ་དེ་ལྟར་དོན་སྟེང་ནས་ཡོད་མེད་
འཚོལ་བ་ཡིན་པས་དེ་ལྟར་བཏགས་དོན་བཙལ་བས་མ་རྙེད་པ་ན་མྱུ་གུ་སྐྱེ་བ་དང་གང་
ཟག་ལྟ་བུ་རང་ངོས་ནས་ཡོད་པ་ཁེགས་པ་ཡིན་གྱི་སྤྱིར་དེ་དག་ཡོད་པ་ཁེགས་པ་གཏན་
མིན་པར་གསུངས་ལ། དེས་ན་བཏགས་དོན་འཚོལ་ཚུལ་ནི་ཆོས་གང་ཡིན་རུང་གཞི་
དེའི་སྟེང་དུ་དགག་བྱ་རང་ངོས་ནས་གྲུབ་པར་ཇི་ལྟར་སྣང་བའི་སྣང་ཚུལ་ངོས་བཟུང་

བའི་སྒོ་ནས་སྣང་ཚུལ་དེ་ལྟར་གྲུབ་ན་ཆོས་དེ་དང་དེ་གང་དུ་སྣང་བའི་སྣང་གཞི་དེ་དང་
དེ་ཆ་ཤས་རེ་རེ་བ་དང་ཚོགས་པ་དང་དེ་དག་ལས་ལོགས་སུ་གང་དུ་གྲུབ་དཔྱོད་པ་ན་
བཏགས་དོན་འཚོལ་བར་འགྲོ་ཡི། དེ་ལྟར་མིན་པར་སྤྱིར་བུམ་པ་ལྟ་བུ་ཆ་ཤས་བསིལ་
ཏེ་བུམ་པའི་མཆུ་ཡང་བུམ་པ་མིན། དེའི་ཞབས་ཀྱང་དེ་མིན། དེའི་ལྟོ་བ་ཡང་དེ་མིན་
ཞེས་དཔྱོད་པ་ཙམ་ལ་བཏགས་དོན་འཚོལ་བར་འགྲོ་མིན་དཔྱད་དགོས་ཏེ། དགག་བྱ་
ངོས་མ་བཟུང་བར་གྱི་ནར་བུམ་པ་རང་གི་ཆ་ཤས་ཀྱི་གསེབ་དང་དེ་དག་ལས་གུད་གང་
ན་འདུག་བཙལ་བ་ལས་མཐར་དེ་དག་གང་དུའང་མ་རྙེད་པ་ན་བུམ་པ་མི་འདུག་སྙམ་
དུ་ཆད་མཐར་ལྟུང་ཉེན་ཆེ་བས་འཚོལ་ཚུལ་དེ་རྟེན་འབྲེལ་བཤིག་པའི་འཚོལ་ཚུལ་ཡིན་
པ་དང་། དེ་ལྟར་བཙལ་བས་བཟང་ཤོས་ལ་བྱེ་བྲག་སྨྲ་བའི་དོན་དམ་རྫས་ཡོད་ཀྱིས་
སྟོང་པ་ཉི་ཚེ་བ་དེ་ཙམ་ལས་འཆར་མི་ཐུབ་ཚུལ་རྗེ་གུང་ཐང་པས་གསུངས་པའི་ཕྱིར་
ཏེ༑ དེ་ཉིད་ཀྱིས་མཛད་པའི་དབུ་མའི་ལྟ་བའི་ཟིན་བྲིས་ཐར་ལམ་སྣང་བ་ཤོག ༡༩
ལས༑ དགག་བྱ་ངོས་ཟིན་པའི་སྣང་ཚུལ་དེ་མ་ཤོར་བའི་ངང་ནས་དེ་ལ་གཞི་བྱས་ཏེ་
གཅིག་དུ་བྲལ་སོགས་ཀྱིས་དཔྱད་པ་བྱེད་པ་མ་གཏོགས་སྣང་ཚུལ་ཤོར་ནས་དཔྱད་ན་
ཀུན་རྫོབ་ལ་དཔྱད་པ་ཐལ་བའི་སྐྱོན་དུ་འགྱུར་ཏེ། འཇུག་པ་ལས། ཐ་སྙད་བདེན་ལ་
རྣམ་པར་དཔྱད་མི་བྱ། །ཞེས་དཔྱད་ཉེས་པས་ཆད་མཐར་འགྱུར་རོ། །ཡང་བུམ་
པའི་མཆུའང་བུམ་པ་མ་ཡིན། ལྟོ་བའང་མ་ཡིན་ཟེར་བ་དེ་ནི་ཐ་སྙད་བཤིགས་པའི་སྟོང་
པ་བློས་བྱས་ཉི་ཚེ་བའི་སྟོང་པ་ཞེས་པ་དེ་ཡིན་ཞིང༌། དེ་ཙམ་གསུང་རབ་ལ་མ་སྦྱང་
པ་ཚོས་ཤེས་སླ་བས་དེ་འདྲ་མི་རུང༌། དེར་མ་ཟད་བྱེ་མདོ་ཚོས་ཀྱང་བུམ་པ་གཏགས་
ཡོད་ཡིན་ཟེར་མོད་ཀྱང་འཇུག་ཊཱིཀ་ཆེན་མོར་གསུངས་པ་ལྟར་འདི་པའི་བཏགས་ཡོད་
ཀྱི་ཕྱོགས་ནའང་མེད་དོ། །ཞེས་གསུངས་པའི་ཕྱིར།

ོབཏགས་དོན་བཙལ་བས་མ་རྙེད་པ་དེ་སྟོང་ཉིད་ཕྲ་མོར་བཞེད་པ་དང་མི་བཞེད་
པའི་ཚུལ་གཉིས་བྱུང་ལ། བཏགས་དོན་བཙལ་བས་མ་རྙེད་པ་དེ་སྟོང་ཉིད་དུ་བཞེད་
པ་ལྟར་ན་བཏགས་དོན་བཙལ་བའི་ཚེ་རྙེད་པར་འཛིན་པ་དེ་བདེན་འཛིན་ཕྲ་མོར་འཇོག་
དགོས་པས་དེ་ལ་ལྷན་སྐྱེས་དང་ཀུན་བཏགས་གཉིས་ཀ་ཡོད་པར་འདོད་དམ་ཞེ་ན། འགའ་
ཞིག་གིས། བཏགས་དོན་བཙལ་བ་ན་རྙེད་པར་འཛིན་རྒྱུ་ནི་བདེན་གྲུབ་ལས་གཞན་མེད་
པས་བདེན་འཛིན་ཡིན་ན་བཏགས་དོན་བཙལ་བ་ན་རྙེད་པར་འཛིན་པའི་བློ་ཡིན་པས་ཁྱབ་
དགོས། དེ་ལྟར་མིན་ན། བཏགས་དོན་བཙལ་བ་ན་རྙེད་པར་འཛིན་པའི་བློ་དེས་གང་
འཛིན་རྒྱུ་དེ་བདེན་གྲུབ་ཕྲ་མོ་མིན་པར་དེ་ལས་གཞན་ཞིག་འཇོག་ན་བློ་དེས་བཏགས་
དོན་བཙལ་ཏེ་ཕུང་པོ་རེ་རེ་བ་དང་ཚོགས་པ་བདག་ཡིན་པ་སོགས་མཐའ་བདུན་དང་བཞི་
པོ་གང་རུང་དུ་འཛིན་པར་འཇོག་དགོས་ལ་དེ་ལྟར་ན་དེ་ཉིད་བདེན་འཛིན་ཕྲ་མོ་མ་ཡིན་
པར་འགྱུར་བའི་ཕྱིར། ཞེས་གསུངས།
ལ་ལས། བཏགས་དོན་བཙལ་བ་ན་རྙེད་པར་འཛིན་པའི་བློ་དེ་བདེན་འཛིན་
ཕྲ་མོ་ཡིན་པ་དང་། དེའི་ཞེན་ཡུལ་བདེན་གྲུབ་ལས་གཞན་མི་འཇོག་ཀྱང༌། དེ་ལ་
ཀུན་བརྟགས་ཀྱིས་ཁྱབ་ཅེས་གསུངས། དེ་ལ་བཏགས་དོན་བཙལ་བ་ན་རྙེད་པར་འཛིན་
པའི་བློ་དེ་བདེན་འཛིན་དུ་འཇོག་མིན་གང་ལྟར་ཡང་དེ་ལ་བློ་ཀུན་བཏགས་མ་གཏོགས་
ལྷན་སྐྱེས་འཇོག་མི་རུང་སྟེ། ལེགས་བཤད་སྙིང་པོ་ཤོག ༡༤༢ ལས། དེ་ལྟར་ཐ་
སྙད་ཀྱི་དོན་ལ་དཔྱད་ནས་རང་གི་མཚན་ཉིད་གྲུབ་པའི་རང་བཞིན་ཡོད་པར་འཛིན་པ་
ནི་བདག་འཛིན་ལྷན་སྐྱེས་ཀྱིས་འཛིན་ཚུལ་མིན་ལ། ཞེས་གསུངས་པའི་ཕྱིར་རོ།།
ཡིག་ཆ་སོ་སོའི་བཞེད་པ་མི་མཐུན་པ་འགོད་ན།

དེ་ལ་པཎ་ཆེན་བསོད་ནམས་གྲགས་པ་མཆོག་ནི། མཐའ་བདུན་གང་དུའང་
མ་གྲུབ་པའི་རྟགས་ཀྱིས་བདག་རང་བཞིན་གྱིས་མ་གྲུབ་པར་སྒྲུབ་པ་སྐབས་སུ་བབས་པའི་
ཕྱིར་རྒོལ་ཡང་དག་དེས་སྟོང་ཉིད་རྟོགས་ན། ཕྱིར་རྒོལ་དེ་ལ་སྔ་རྒོལ་གཞན་གྱིས་བདག་
རང་བཞིན་གྱིས་མ་གྲུབ་པར་སྒྲུབ་པའི་རྟགས་འགོད་མི་དགོས་པར་སྔར་གྱི་རིགས་པ་
ཁ་སྤོས་པ་ཙམ་གྱིས་རང་སྟོབས་ཀྱིས་བདག་རང་བཞིན་གྱིས་མ་གྲུབ་པར་འགྲུབ་ནུས་
པར་ཐལ་བ་ལས་དེ་ལྟར་མིན་ལ། དེས་ན་ཕྱིར་རྒོལ་དེས་སྟོང་ཉིད་རྟོགས་པ་མི་འཐད་
པས་མཐའ་བདུན་གྱི་བདག་ཕུང་པོ་དང་རང་བཞིན་གྱིས་གྲུབ་པའི་ངོ་བོ་གཅིག་དང་ཐ་
དད་དུ་མ་གྲུབ་པ་སོགས་སྟོང་ཉིད་མིན་པར་བཞེད་ཅིང་། དེའི་གནད་ཀྱིས་མཐའ་བཞིར་
མ་གྲུབ་པའི་རིགས་པ་དང་མཐའ་བདུན་དུ་མ་གྲུབ་པའི་རིགས་པ་གཉིས་ཀ་ཁྱབ་བྱེད་
མ་དམིགས་པའི་རྟགས་ཡིན་པ་ལས་རང་བཞིན་མ་དམིགས་པའི་རྟགས་མིན་པ་དང་།
དེ་བཞིན་ཐ་སྙད་སྒྲུབ་ཀྱི་རྟགས་ཙམ་ཡིན་པ་ལས་ཐ་སྙད་འབའ་ཞིག་སྒྲུབ་ཀྱི་རྟགས་མིན་
པར་བཞེད་དམ་སྙམ་སྟེ། དེ་ཉིད་ཀྱིས་མཛད་པའི་དབུ་མའི་སྤྱི་དོན་དཔེ་གཟུགས་
ཤོག ༨༦ བ། ལས། ཁ་ཅིག བདག་མཐའ་བདུན་དུ་བཙལ་བའི་ཚེ་མ་རྙེད་པ་དེ་
བདག་གི་གནས་ལུགས་ཡིན་ཟེར་བ་མི་འཐད་དེ། དེ་རྟོགས་པའི་ཚེ་བདག་གི་གནས་
ལུགས་རྟོགས་པར་མ་སོང་བའི་ཕྱིར་ཏེ། དེ་རྟོགས་པ་ལ་བརྟེན་ནས་བདག་གི་གནས་
ལུགས་རྟོགས་པར་འགྱུར་བར་གསུངས་པའི་ཕྱིར། གཞན་ཡང༌། དམ་བཅའ་དེ་མི་
འཐད་དེ། བདག་རང་བཞིན་གྱིས་གྲུབ་པའི་ཐ་དད་མ་ཡིན་པ་དེ་གནས་ལུགས་མ་ཡིན་
པའི་ཕྱིར་དང་། གཟུང་འཛིན་རྫས་གཞན་གྱིས་སྟོང་པ་ཡང་གནས་ལུགས་མ་ཡིན་པའི་
ཕྱིར༑ དེ་ལ་ཁོ་ན་རེ། མཐའ་བདུན་དུ་བཙལ་བའི་ཚེ་མ་རྙེད་པ་དེ་གང་ཟག་བདེན་

མེད་དུ་སྒྲུབ་པའི་རྟགས་ཡང་དག་དུ་ཐལ། གང་ཟག་མཐའ་བདུན་དུ་བཙལ་བའི་ཚེ་
མ་རྙེད་པ་དེ་གང་ཟག་གི་གནས་ལུགས་མ་ཡིན་པའི་ཕྱིར། འདོད་ན། མཐའ་བདུན་
དུ་བཙལ་བས་མ་རྙེད་པའི་རྟགས་ཡང་དག་གིས་གང་ཟག་བདེན་མེད་དུ་སྒྲུབ་པ་སྐབས་
སུ་བབས་པའི་ཕྱིར་རྒོལ་རྣམ་དག་ཡོད་པར་ཐལ། འདོད་པའི་ཕྱིར། འདོད་ན། དེ་
འདྲའི་ཕྱིར་རྒོལ་རྣམ་དག་དེས་བདེན་མེད་ཚད་མས་རྟོགས་པར་ཐལ། འདོད་པའི་ཕྱིར་
ན་མ་ཁྱབ། འདོད་ན་དེས་བདག་མེད་ཚད་མས་རྟོགས་པར་ཐལ། འདོད་པའི་ཕྱིར།
འདོད་ན། མ་རྟོགས་པར་ཐལ། གང་ཟག་གི་བདག་མེད་ཀྱང་ཚད་མས་མ་རྟོགས།
ཆོས་ཀྱི་བདག་མེད་ཀྱང་ཚད་མས་མ་རྟོགས་པའི་ཕྱིར། དང་པོ་གྲུབ་ཏེ། གང་ཟག་
བདེན་མེད་དུ་ཚད་མས་མ་རྟོགས་པའི་ཕྱིར་ཞེ་ན། དེང་སང་རྟེན་འབྲེལ་གྱི་རྟགས་ཀྱིས་
མྱུ་གུ་བདེན་མེད་དུ་སྒྲུབ་པ་སྐབས་སུ་བབ་པའི་ཕྱིར་རྒོལ་གྱིས་གཟུགས་བརྙན་བདེན་མེད་
དུ་དང༌། རྟེན་འབྲེལ་བདེན་མེད་དང་། སྤྱིར་བདེན་མེད་ཚད་མས་ངེས་པར་འདོད་
པ་རྣམས་ཀྱིས་ལན་གདབ་པར་དཀའ་ལ། རང་ལུགས་ཁྱབ་མེད་ཀྱི་ལན་འདེབས་པར་
འོས་སམ་བཤད་པ་ལྟར་དང་། གཞན་དུ་ཡང་བཤད་ཡོད་པས་ངེས་པར་བྱའོ། །ཞེས་
གསུངས་པའི་ཕྱིར་རོ།།
༩ རྗེ་བཙུན་ཆོས་ཀྱི་རྒྱལ་མཚན་མཆོག་ནི། མཐའ་བཞིར་སྐྱེ་བ་མེད་པའི་རྟགས་
ཀྱིས་དངོས་པོ་རྣམས་རང་བཞིན་གྱིས་སྐྱེ་བ་མེད་པར་སྒྲུབ་པའི་ཕྱིར་རྒོལ་ཡང་དག་དང་
མཐའ་བདུན་གང་དུའང་མ་གྲུབ་པའི་རྟགས་ཀྱིས་བདག་རང་བཞིན་གྱིས་མ་གྲུབ་པར་
སྒྲུབ་པའི་ཕྱིར་རྒོལ་ཡང་དག་གཉིས་ཀྱིས་སྟོང་ཉིད་རྟོགས་པར་བཞེད་ཅིང་། གཞན་
སྐྱེ་མེད་པ་དང་བདག་ཕུང་པོ་དང་རང་བཞིན་གྱིས་གྲུབ་པའི་ངོ་བོ་གཅིག་ཏུ་མེད་པ་དང་། ཐ་

དད་དུ་མེད་པ་སོགས་སྟོང་ཉིད་དུ་བཞེད་ལ། མཐའ་བཞི་གང་དུའང་མ་གྲུབ་པ་དང་
མཐའ་བདུན་གང་དུའང་མ་གྲུབ་པར་རྟོགས་པ་ན། བཏགས་དོན་བཙལ་བའི་ཚེ་མ་རྙེད་
པ་རྟོགས་པ་དང་དེ་ལྟར་རྟོགས་པ་བདག་གི་གནས་ལུགས་རྙེད་པའི་དོན་དུ་བཞེད་པ་ཡིན་
ཏེ༑ དེ་ཉིད་ཀྱིས་མཛད་པའི་དབུ་མའི་སྤྱི་དོན་དེབ་གཟུགས་ཤོག ༣༤༨ ནས། ༣༤༩
བར་ལས། ཁ་ཅིག གང་ཟག་གི་ཐ་སྙད་བཏགས་པའི་བཏགས་དོན་བཙལ་བའི་གང་
ཟག་མ་རྙེད་པ་དེ་གང་ཟག་བདེན་མེད་དུ་རྙེད་པའི་དོན་མ་ཡིན་པར་ཐལ། དེ་གང་ཟག་
བདེན་མེད་དུ་རྟོགས་པའི་ཐབས་ཡིན་པའི་ཕྱིར་ཏེ། རྣམ་བདུན་གྱིས་མེད་གང་དེ་ཇི་
ལྟ་བུ། །ཞེས་སོགས་དང༌། ཐ་སྙད་བདེན་པ་ཐབས་སུ་གྱུར་པ་དང༌། །ཞེས་སོགས་
དང་༑ དྲང་ངེས་རྣམ་འབྱེད་ལས། ཤིང་རྟ་རང་གི་ཡན་ལག་དང་གཅིག་དང་ཐ་དད་
དང་ལྡན་པ་དང་ཕན་ཚུན་བརྟེན་པའི་ཚུལ་གཉིས་དང༌། ཚོགས་ཙམ་དང་ཚོགས་པའི་
དབྱིབས་ཏེ་བདུན་དུ་བཙལ་བས་མ་རྙེད་ཀྱང་། རང་གི་ཡན་ལག་ལ་བརྟེན་ནས་བཏགས་
པའི་བཏགས་ཡོད་དུ་འཇོག་པ་བཞིན་དུ་གང་ཟག་ཀྱང་འཇོག་པར་གསུངས་ལ། དེ་ཉིད་
ཟབ་མོའི་ལྟ་བ་བདེ་བླག་ཏུ་རྙེད་པའི་ཐབས་སུ་གསུངས་པས་དེའི་རིགས་པ་རྣམས་གང་
ཟག་གི་བདག་འགོག་པའི་རིགས་པའི་གཙོ་བོར་ཤེས་པར་བྱ་སྟེ། ཞེས་གསུངས་པའི་
ཕྱིར་ཟེར་ན། གང་ཟག་གི་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་གང་
ཟག་མ་རྙེད་པ་གང་ཟག་བདེན་མེད་དུ་རྙེད་པའི་དོན་ཡིན་པར་ཐལ། དྲང་ངེས་རྣམ་
འབྱེད་ལས། འདི་ཡང་ཕུང་པོ་ལ་བརྟེན་ནས་བཏགས་པ་ཉིད་ཀྱིས་བདུན་པོ་དེར་གང་
ཟག་མ་རྙེད་པ་གང་ཟག་གི་བདག་མེད་ཀྱི་དོན་ཡིན་པས་རྟེན་འབྱུང་གི་རིགས་པ་ལ་ཐུག་
གོ་ཞེས་གསུངས་པའི་ཕྱིར། ཞེས་དང་།

དབུ་མའི་སྤྱི་དོན་ཤོག ༣༥༠ ལས། གཞན་ཡང་དེ་ལྟར་བཙལ་བའི་ཚེ་དེ་
མ་རྙེད་པ་དེའི་གནས་ལུགས་རྙེད་པའི་དོན་ཡིན་པར་ཐལ། མཁས་གྲུབ་ཀྱི་གསུང་འབུམ་
གྱི་ལྟ་བའི་དྭོགས་དཔྱོད་དུ། དེ་ལ་གང་ཟག་དང་ཆོས་གང་ཡིན་ཡང་རུང་སྟེ། ཡུལ་
སྟེང་ནས་གྲུབ་ཚུལ་ཇི་ལྟར་འདུག་དོན་དམ་དཔྱོད་པའི་རིགས་པ་ཡང་དག་གིས་བཙལ་
བ་ན་མཐར་གང་དུ་ཡང་མ་གྲུབ་པའམ་ཡུལ་སྟེང་ནས་རྙེད་རྒྱུ་ཅུང་ཟད་ཀྱང་མེད་པའི་
ངེས་པ་ལྷང་གིས་སྐྱེས་པ་ན་ལྟ་བའི་རྒྱུན་སྐྱོང་བ་ཡིན་གྱི། དེ་ལྟར་བཙལ་བས་ཅུང་ཟད་
ཀྱང་རྙེད་རྒྱུ་མེད་པར་ངེས་པ་ཙམ་གྱིས་མི་ཆོག་པར་ད་དུང་དེའི་སྟེང་དུ་བདེན་པར་གྲུབ་
པ་མེད་སྙམ་དུ་ལན་རེ་རེ་ཞིང་སླར་དགག་བྱའི་ཁྱད་པར་ངེས་པར་སྦྱར་ནས་སྐྱོང་དགོས་
སྙམ་པ་ནི། དོན་དམ་དཔྱོད་བྱེད་ཀྱི་རིགས་པས་བཙལ་བས་མ་རྙེད་པ་དེ་བདེན་པར་
མེད་པའི་དོན་དུ་མ་གོ་བར། དོན་དམ་དཔྱོད་བྱེད་ཀྱི་རིགས་པས་བཙལ་བ་ན་མ་རྙེད་
པའི་ཚེ་དེ་ལྟར་བཙལ་བས་མི་འདུག་གོ་སྙམ་དུ་འཛིན་པའི་ཆད་མཐར་སོང་གི་དྭོགས་
ན་ནི། དོན་དམ་དཔྱོད་པའི་རིགས་པས་བཙལ་བ་ན་མེད་པ་དེ་གཏན་མེད་ཀྱི་དོན་དུ་
འཛིན་པ་ཞེ་ཕུགས་སུ་འཚངས་འདུག་པས། ལྟ་བའི་གོལ་ས་ཤིན་ཏུ་ཆེ་བ་ལ་གནས་པའོ།།
ཞེས་གསུངས་པའི་ཕྱིར། ཞེས་དང༌། བདག་ཕུང་བདེན་གྲུབ་ཀྱི་ཐ་དད་མ་ཡིན་པ་
གནས་ལུགས་མཐར་ཐུག་ཡིན་པར་ཐལ། ས་མྱུག་གཉིས་བདེན་གྲུབ་ཀྱི་ཐ་དད་དུ་མེད་
པ་གནས་ལུགས་མཐར་ཐུག་ཡིན་པའི་ཕྱིར་ཏེ། གཞན་སྐྱེ་མེད་པ་གནས་ལུགས་མཐར་
ཐུག་ཡིན་པའི་ཕྱིར་ཏེ། དོན་དམ་པའི་སྐྱེ་བ་མེད་པ་གནས་ལུགས་མཐར་ཐུག་ཡིན་པའི་
ཕྱིར༑ ཞེས་དང༌། གཞན་ཡང༌། གང་ཟག་རྣམ་དཔྱད་རྣམ་པ་བདུན་གྱིས་བཙལ་
བས་མཐར་མ་རྙེད་པ་དེ། གང་ཟག་གི་གནས་ལུགས་རྙེད་པའི་དོན་ཡིན་པར་ཐལ། མདོ་

ལས༑ མ་མཐོང་བ་ནི་མཐོང་བ་དམ་པའོ། །ཞེས་དང༌། སྡུད་པ་ལས་ཀྱང༌། གཟུགས་
རྣམས་མི་མཐོང་ཚོར་བ་དག་ཀྱང་མི་མཐོང་ཞིང་། ཞེས་གསུངས་པའི་ཕྱིར། ཞེས་
གསུངས་སོ།།
མཁས་གྲུབ་བསྟན་དར་བ་མཆོག་གིས་ཇི་ལྟར་བཞེད་པ་ནི། ཉིད་ཀྱིས་མཛད་
པའི་དབུ་མ་མཐའ་དཔྱོད་ཤོག ༡༦༣ལས། ཁོ་ན་རེ། གང་ཟག་རང་བཞིན་གྱིས་
གཅིག་ཏུ་མེད་པ་གང་ཟག་གི་གནས་ལུགས་མ་ཡིན་པར་ཐལ། གང་ཟག་མཐའ་བདུན་
དུ་མེད་པའི་ནང་ཚན་གྱི་རང་བཞིན་གྱིས་གཅིག་ཏུ་མེད་པ་གང་ཟག་གི་གནས་ལུགས་
མ་ཡིན་པའི་ཕྱིར། དེར་ཐལ། དེ་གང་ཟག་གི་གནས་ལུགས་རྟོགས་པའི་ཐབས་ཡིན་
པའི་ཕྱིར་ཟེར་ན། མ་ཁྱབ། རྟགས་དེར་ཐལ། དེ་དེ་ཉིད་ལ་བདེ་བླག་འཇུག་འགྱུར་
བའི༑ ༑ཞེས་གསུངས་པའི་ཕྱིར། འོ་ན་ཀུན་རྫོབ་བདེན་པ་ཀུན་རྫོབ་བདེན་པར་རྟོགས་
པའི་གང་ཟག་ལ་སྟོང་ཉིད་རྟོགས་མྱོང་གིས་མ་ཁྱབ་པར་ཐལ། དེ་རྟོགས་པ་དོན་དམ་
བདེན་པ་རྟོགས་པའི་ཐབས་ཡིན་པའི་ཕྱིར། འཁོར་གསུམ། མ་གྲུབ་ན། དེར་ཐལ།
འཇུག་པ་ལས། ཐ་སྙད་བདེན་པ་ཐབས་སུ་གྱུར་པ་དང༌། །དོན་དམ་བདེན་པ་ཐབས་
བྱུང་གྱུར་བ་སྟེ། །ཞེས་གསུངས་པའི་ཕྱིར། རྩ་བར་འདོད་མི་རིགས་ཏེ། ཀུན་རྫོབ་
བདེན་པ་རྫུན་པར་རྟོགས་ན་སྟོང་ཉིད་རྟོགས་མྱོང་གིས་ཁྱབ་པའི་ཕྱིར། རྟགས་འབུད།
ཁོ་ན་རེ། བདེན་མེད་སྒྲུབ་པའི་རྟགས་ཡང་དག་ལ་ཐ་སྙད་འབའ་ཞིག་སྒྲུབ་ཀྱི་རྟགས་
ཡང་དག་ཡིན་པས་ཁྱབ་པར་ཐལ། གོང་དུ་བཤད་པ་དེ་ཐམས་ཅད་དེ་སྒྲུབ་ཀྱི་ཐ་སྙད་
འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར་ཟེར་ན་མ་ཁྱབ། འདོད་ན།
རྐྱེན་ལས་སྐྱེས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། མདོ་

ལས༑ གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་
ཡིན༑ ༑རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་ཉིད་ཤེས་དེ་བག་
ཡོད་ཡིན། །ཞེས་གསུངས་པའི་ཕྱིར། གལ་ཏེ་འདོད་ན་ཧ་ཅང་ཐལ་ཏེ། རྒྱུ་རྐྱེན་
ལས་སྐྱེས་ཙམ་སྟོང་ཉིད་ཀྱི་དོན་དུ་མི་རིགས་པའི་ཕྱིར། ཞེས་གསུངས་སོ།།
ཀུན་མཁྱེན་འཇམ་དབྱངས་བཞད་པ་མཆོག་གི་བཞེད་པ་ཡང་། བདག་ཕུང་
པོ་དང་རང་བཞིན་གྱིས་གྲུབ་པའི་ངོ་བོ་གཅིག་ཏུ་མེད་པ་དང་། བདག་ཕུང་རང་བཞིན་
གྱིས་གྲུབ་པའི་ཐ་དད་དུ་མེད་པ་སོགས་སྟོང་ཉིད་དུ་བཞེད་ཅིང༌། མཐའ་བཞིའི་སྐྱེ་མེད་
ཀྱི་རིགས་པ་དང༌། མཐའ་བདུན་དུ་མ་གྲུབ་པའི་རིགས་པ་གཉིས་ཐ་སྙད་འབའ་ཞིག་
སྒྲུབ་ཀྱི་རྟགས་ཡིན་པ་དང་། རྟགས་དེ་གཉིས་ཀྱི་ཕྱིར་རྒོལ་ཡང་དག་གིས་སྟོང་ཉིད་
རྟོགས་པ་བཅས་བཞེད་དེ། དེ་ཉིད་ཀྱིས་མཛད་པའི་དབུ་མ་ཆེན་མོ་དཔེ་གཟུགས་
ཤོག ༡༩༡ བ། ལས། མཁས་གྲུབ་ཐམས་ཅད་མཁྱེན་པ་སོགས་བདེན་གྲུབ་ཀྱི་
གཅིག་དང་དུ་མ་གང་རུང་དང་བྲལ་བ་དེ་གང་ཟག་བདེན་མེད་དུ་སྒྲུབ་པའི་ཐ་སྙད་འབའ་
ཞིག་སྒྲུབ་ཀྱི་རྟགས་ཡང་དག་ཡིན་གསུངས་པ་ལ། མཁས་མཆོག་ལེགས་ཆོས་པའི་དྭོགས་
པ་བཀོད་པ་ན་རེ། འོ་ན། གང་ཟག་ཕུང་པོ་དང་བདེན་གྲུབ་ཀྱི་གཅིག་དང་དུ་མ་གང་
རུང་དུ་མ་གྲུབ་པ་དེ་གང་ཟག་བདེན་མེད་ཀྱི་དོན་ཡིན་པར་ཐལ། དེ་ལྟར་མ་གྲུབ་པ་
དེ་དེ་སྒྲུབ་ཀྱི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར། རྟགས་ཁས།
འདོད་ན། གང་ཟག་ཕུང་པོ་དང་བདེན་གྲུབ་ཀྱི་གཅིག་མ་ཡིན་པ་དེ་བདེན་མེད་ཀྱི་དོན་
དུ་ཐལ། འདོད་པའི་ཕྱིར་ན། འདིར་མ་ཁྱབ། འདོད་ན། སྒྲ་རྟག་པ་དང་གཅིག་ཏུ་
མ་གྲུབ་པ་སྒྲ་རྟག་པས་སྟོང་པའི་དོན་དུ་ཐལ་ལོ། །ཡང་ཁོ་ན་རེ། དེས་ན་བདེན་གྲུབ་

ཀྱི་གཅིག་མེད་པ་དང་། བདེན་གྲུབ་ཀྱི་དུ་མ་མེད་པ་དག་བདེན་མེད་ཀྱི་དོན་མིན་གསུངས་
པ་དཔྱད་གཞི་ཆེ་ཡང༌། རེ་ཞིག་འདི་ལྟར། འོ་ན་གཅིག་གི་གནས་ལུགས་མེད་པར་
ཐལ༑ བདེན་པར་གྲུབ་པའི་གཅིག་མེད་པ་དེ་དེ་མ་ཡིན་པའི་ཕྱིར། མ་གྲུབ་ན། བདེན་
གྲུབ་ཀྱི་གཅིག་དེ་བདེན་ཚད་གཏན་མ་ཡིན་པ་བུད། རྩ་བར་མ་ཁྱབ་པ་དང་། འདོད་
ན་མི་འཐད་པར་ཐལ། འཕགས་པའི་མཉམ་གཞག་ཟག་མེད་ཀྱི་ཡུལ་ལ་ལྟོས་ནས་སྐྱེ་
བ་མེད་པ་འགག་པ་མེད་པ་ནས། ཡུལ་དེ་ལ་དོན་ད་མ་མེད་པ་དང་དོན་གཅིག་པ་ཡོད་
 པ་མ་ཡིན་པ་བརྒྱད་ཀ་གནས་ལུགས་ཡིན་པའི་ཕྱིར། ཞེས་དང༌། ཡང་དེའི་ཤོག ༡༩༣
བ༑ ལས། གཞན་ཡང་བདེན་གྲུབ་ཀྱི་གཅིག་དུ་བྲལ་དེ་བདག་དང་ཕུང་པོ་བདེན་མེད་
དུ་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཕྱིར་རྒོལ་
ཡང་དག་གིས་བདེན་མེད་ཀྱི་དོན་བློ་ངོར་གྲུབ་ཟིན་ཀྱང་། དེ་སྒྲུབ་ཀྱི་བསྒྲུབ་བྱ་ལ་བདེན་
མེད་ཀྱི་བརྡ་དང་ཐ་སྙད་ཁོ་ན་སྒྲུབ་པ་ཡིན་པའི་ཕྱིར། དེར་ཐལ། དེའི་ཚེ་རྟགས་ལས་
བདེན་མེད་ཀྱི་དོན་ངེས་ཀྱང་བསྒྲུབ་བྱ་ལ་འདི་བདེན་མེད་དོ་སྙམ་པའི་བརྡ་དང་བདེན་
མེད་དོ་ཞེས་པའི་སྒྲ་ཡི་ཐ་སྙད་སྦྱར་བ་དོན་ཡོད་པའི་ཕྱིར་ཏེ། དཔེར་ན། ནོག་དང་
ལྐོག་ཤལ་དང་ལྡན་པའི་སེམས་ཅན་གྱི་གོང་བུ་མཐོང་བ་ན། བ་གླང་གི་དོན་གྲུབ་ཀྱང་
བརྡ་སྦྱར་དགོས་ཀྱི་གང་ཟག་ལ་འདི་ནི་བ་གླང་ངོ་།།ཞེས་བརྡ་འབའ་ཞིག་སྦྱར་བ་དོན་
ཡོད་པ་བཞིན་ཡིན་པའི་ཕྱིར། དབུ་མ་རྒྱན་རང་འགྲེལ་ལས། གཏན་ཚིགས་འདི་ལ་
དམ་བཅས་པའི་དོན་གྱི་ཕྱོགས་གཅིག་པ་ཡང་མེད་དེ། གྲུབ་པའི་ཡུལ་གྱིས་ཡུལ་ཅན་
གྱི་ཤེས་པ་དང་སྒྲའི་ཐ་སྙད་རྣམས་སྒྲུབ་པའི་ཕྱིར་ཏེ། དཔེར་ན། འདི་ནི་བ་གླང་སྟེ།
ལྐོག་ཤལ་ལ་སོགས་པ་འདུས་པའི་བདག་ཉིད་ཡིན་པའི་ཕྱིར་རོ། །ཞེས་གསུངས་པའི་

ཕྱིར༑ ཞེས་གསུངས་པ་དང་། ཡང་ཀུན་མཁྱེན་འཇམ་བཞད་མཆོག་གིས་མཛད་པའི་ཕར་ཕྱིན་
སྐབས་དང་པོའི་མཐའ་དཔྱོད་ཤོག ༤༧ ལས་ཀྱང་། བདེན་གྲུབ་ཀྱི་གཅིག་དང་བདེན་གྲུབ་
ཀྱི་དུ་མ་གང་དུའང་མ་གྲུབ་ན་བདེན་པར་མེད་པས་ཁྱབ། དཔེར་ན། གཟུགས་བརྙན་
བཞིན། གཞི་ལམ་རྣམ་གསུམ་ཡང་བདེན་གྲུབ་ཀྱི་གཅིག་དང་དེའི་དུ་མར་མ་གྲུབ་བོ།།
ཞེས་པ་ནི། རང་བཞིན་མ་དམིགས་པ་དང་ཁྱབ་བྱེད་མ་དམིགས་པའི་རྟགས་གཉིས་
ཀ་ཡིན་ཏེ། རྗེའི་ཚད་མའི་ལམ་སྒྲིག་ལས། ཁྱབ་བྱེད་མ་དམིགས་པའི་རྟགས་སམ་
རང་བཞིན་མ་དམིགས་པའི་རྟགས་སོ། །ཞེས་གསུངས་པའི་ཕྱིར། ཞེས་དང་། དེ་དེ་
སྒྲུབ་ཀྱི་ཐ་སྙད་འབའ་ཞིག་སྒྲུབ་ཀྱི་རྟགས་ཡིན་གྱི། དོན་སྒྲུབ་མིན་ཏེ། བདེན་གྲུབ་
ཀྱི་གཅིག་དང་དུ་མ་གང་རུང་དུ་མེད་པ་དེ་བདེན་མེད་ཀྱི་དོན་ལྡོག་ཡིན་པའི་ཕྱིར། དེར་
ཐལ༑ བདེན་གྲུབ་ཀྱི་གཅིག་དང་ཐ་དད་གང་རུང་མ་ཡིན་པའི་བདེན་གྲུབ་ཏུ་སྒྲོ་འདོགས་
སྐྱེ་ས་མེད་པའི་ཕྱིར། རྗེའི་ཚད་མའི་ལམ་སྒྲིག་ལས། རང་བཞིན་གཅིག་དང་ཐ་དད་
ཀྱིས་སྟོང་པ་དེ་རང་བཞིན་མེད་པའི་དོན་ལྡོག་ཡིན་པས་ཐ་སྙད་འབའ་ཞིག་སྒྲུབ་ཡིན་
གྱི་དོན་སྒྲུབ་མིན་ཏེ། ཞེས་གསུངས་པའི་ཕྱིར། ཞེས་གསུངས་སོ།།
དེ་ལྟར་གོང་དུ་དྲངས་པ་རྣམས་ལས། རྗེ་བཙུན་ཆོས་ཀྱི་རྒྱལ་མཚན་དང་ཀུན་
མཁྱེན་འཇམ་དབྱངས་བཞད་པ་རྣམ་གཉིས་ནི་མྱུ་གུ་དང་གང་ཟག་ལྟ་བུ་བདེན་པར་གྲུབ་
ན་མཐའ་བཞི་དང་བདུན་གང་དུ་གྲུབ་དཔྱད་དེ། མཐའ་བཞི་དང་བདུན་གང་དུ་ཡང་
མ་རྙེད་པ་ན་བཏགས་དོན་བཙལ་བས་མ་རྙེད་པ་གྲུབ་པ་ཡིན་པ་དང༌། དེ་ཉིད་མྱུ་གུ་
དང་གང་ཟག་གི་གནས་ལུགས་རྙེད་པའི་དོན་དུ་འཇོག་པ་ཡིན་ལ། རྟགས་དེ་གཉིས་
ཀྱི་ཕྱིར་རྒོལ་ཡང་དག་གིས་སྟོང་ཉིད་རྟོགས་ཟིན་པ་ཡིན་པས་རྟགས་དེ་གཉིས་ཕྱིར་རྒོལ་

དེ་ལ་ཆོས་ཅན་མྱུ་གུ་དང་གང་ཟག་གི་སྟེང་དུ་བདེན་མེད་ཀྱི་ཐ་སྙད་ཙམ་ཞིག་སྒྲུབ་པས་
ཐ་སྙད་འབའ་ཞིག་སྒྲུབ་ཀྱི་རྟགས་ཡིན་པ་དང་། ཁྱད་པར་ཀུན་མཁྱེན་འཇམ་དབྱངས་
བཞད་པས་རྟགས་དེ་གཉིས་ཁྱབ་བྱེད་མ་དམིགས་པ་དང་རང་བཞིན་མ་དམིགས་པ་གཉིས་
ཀའི་གཞི་མཐུན་དུ་བཞེད་པ་ཡིན་ནོ།། 
དེ་ཡང་གང་ཟག་དེ་རྣམ་དཔྱད་རྣམ་པ་བདུན་གྱི་སྒོ་ནས་བཙལ་བས་མ་རྙེད་
པ་དེ་ཙམ་ལ་གང་ཟག་གི་སྟོང་ཉིད་རྙེད་པར་འཇོག་དགོས་པའི་ཤེས་བྱེད་དུ། མཁས་
གྲུབ་རིན་པོ་ཆེའི་གསུང་ལྟ་ངན་མུན་སེལ་ལས། དོན་དམ་དཔྱོད་པའི་རིགས་པ་ཡང་
དག་གིས་བཙལ་བ་ན། མཐར་གང་དུའང་མ་གྲུབ་པའམ་ཡུལ་སྟེང་ནས་རྙེད་རྒྱུ་ཅུང་
ཟད་ཀྱང་མེད་པའི་ངེས་པ་ལྷང་གིས་སྐྱེས་པ་ན་ལྟ་བའི་རྒྱུན་སྐྱོང་བ་ཡིན་གྱི། ཞེས་གསུངས་
པ་དང་། མདོ་ལས། མ་མཐོང་བ་ནི་མཐོང་བ་དམ་པའོ། །ཞེས་སོགས་དང་། རྗེའི་
ཚད་མའི་ལམ་སྒྲིག་ལས། རང་བཞིན་གཅིག་དང་ཐ་དད་ཀྱིས་སྟོང་པ་དེ་རང་བཞིན་
མེད་པའི་དོན་ལྡོག་ཡིན་པས། ཞེས་དང༌། ལེགས་བཤད་སྙིང་པོ་ལས། འདི་ཡང་
ཕུང་པོ་ལ་བརྟེན་ནས་བཏགས་པ་ཉིད་ཀྱིས་བདུན་པོ་དེར་གང་ཟག་མ་རྙེད་པ་གང་ཟག་
གི་བདག་མེད་ཀྱི་དོན་ཡིན་པས་རྟེན་འབྱུང་གི་རིགས་པ་ལ་ཐུག་གོ །ཞེས་སོགས་ཁུངས་
སུ་འདྲེན་པར་མཛད་དོ།།
སྟོང་ཐུན་སྐལ་བཟང་མིག་འབྱེད་ཤོག ༧༨ ལས། ཆོས་གང་ལའང་བདེན་
པའི་གཅིག་དང་དུ་མ་གང་གིའང་དོན་སྒྲོ་མི་འདོགས་པར། བདེན་པའི་དོན་སྒྲོ་འདོགས་
པ་ཕུང་པོ་གསུམ་པའི་དོན་གྱི་སྒྲོ་འདོགས་སྐྱེ་ས་མེད་པས་ཐ་སྙད་འབའ་ཞིག་སྒྲུབ་ཡིན་
ལ༑ དེའི་ཕྱིར་ཐ་སྙད་འབའ་ཞིག་སྒྲུབ་ལ་རང་བཞིན་མ་དམིགས་པའི་རྟགས་ཀྱིས་ཁྱབ་
པ་མིན་ནོ། །ཞེས་གསུངས་པའང་ཁུངས་སུ་འདྲེན་འོས་སམ་སྙམ་མོ།།

དེ་ལ་མདོ་སྔགས་རབས་འབྱམས་སྨྲ་བ་པཎ་ཆེན་བསོད་ནམས་གྲགས་པ་མཆོག་
ནི༑ དབུ་མ་ལ་འཇུག་པ་ལས། རྣམ་བདུན་གྱིས་མེད་གང་དེ་ཇི་ལྟ་བུར། །ཡོད་ཅེས་
རྣལ་འབྱོར་པས་འདིའི་ཡོད་མི་རྙེད། །དེས་དེ་ཉིད་ལའང་བདེ་བླག་འཇུག་འགྱུར་པས།།
འདིར་དེའི་གྲུབ་པ་དེ་བཞིན་འདོད་པར་བྱ། །ཞེས་མཐའ་བདུན་དུ་བཙལ་བས་མ་རྙེད་
པའི་རྟགས་ཀྱིས་གང་ཟག་བདེན་མེད་དུ་སྒྲུབ་པའི་ཕྱིར་རྒོལ་ཡང་དག་དེའི་ངོར་མཐའ་
བདུན་གང་དུའང་བཙལ་བའི་མ་རྙེད་པ་དེ་གང་ཟག་གི་སྟེང་དུ་བདག་མེད་མྱུར་བར་རྟོགས་
པའི་ཐབས་དང་། ཕྱིར་རྒོལ་དེས་ཐབས་དེ་ལ་བརྟེན་ནས་མི་རིང་བར་བདེན་མེད་བདེ་
བླག་ཏུ་རྟོགས་པར་འགྱུར་བར་གསུངས་པས་ལུང་འདིས་དེ་འདྲའི་ཕྱིར་རྒོལ་ཡང་དག་
དེས་ད་ལྟ་བདེན་མེད་མ་རྟོགས་པ་གསལ་བར་བསྟན་པ་དང་། དེའི་ཐད་ཀྱི་དབུ་མའི་
རྣམ་བཤད་དགོངས་པ་རབ་གསལ་དང་ལམ་རིམ་ཆེན་མོ་ལས་ཀྱང་དེ་བཞིན་དུ་
གསུངས་ལ།
ཡང་དབུ་མ་བཞི་བརྒྱ་པ་ལས། གང་གིས་དངོས་གཅིག་དེ་བཞིན་ཉིད་མཐོང་
བ༑ ༑དེ་ཡིས་ཆོས་ཀུན་དེ་བཞིན་ཉིད་དུ་མཐོང༌། །ཞེས་སོགས་ཀྱིས་ཀྱང་གང་ཟག་
དང་ཆོས་ཀྱི་སྟེང་བདེན་མེད་སྒྲུབ་པའི་རྟགས་ཡང་དག་འགོད་པ་སྐབས་སུ་བབས་པའི་
ཕྱིར་རྒོལ་ཡང་དག་གིས་གཞི་གང་གི་སྟེང་དུའང་སྟོང་ཉིད་རྟོགས་མ་ཟིན་པར་བསྟན་
ཏེ༑ ཕྱིར་རྒོལ་ཡང་དག་དེ་གཉིས་ནི་སྔ་རྒོལ་གཞན་གྱིས་གང་ཟག་དང་ཆོས་ཀྱི་སྟེང་
དུ་བདེན་མེད་སྒྲུབ་པའི་རྟགས་ཡང་དག་བཀོད་པ་ལ་བརྟེན་ནས་གང་ཟག་དང་ཆོས་ཀྱི་
སྟེང་དུ་བདེན་མེད་རྟོགས་དགོས་པའི་གང་ཟག་ཡིན་ལ། གལ་ཏེ་ཕྱིར་རྒོལ་ཡང་དག་
དེ་གཉིས་ཀྱིས་སྟོང་ཉིད་རྟོགས་ཟིན་ན། སྔ་རྒོལ་གཞན་གྱིས་རྟགས་འགོད་མི་དགོས་

པར་རྟགས་གང་ལ་བརྟེན་ནས་སྔར་སྟོང་ཉིད་རྟོགས་པའི་རྟགས་དེ་ཉིད་དྲན་ཙམ་གྱིས་
གང་ཟག་དང་ཆོས་ཀྱི་སྟེང་དུ་བདེན་མེད་རྟོགས་ནུས་པ་ཞིག་དགོས་པ་ལས་དེ་ལྟར་མི་
འཐད་པས་ཕྱིར་རྒོལ་ཡང་དག་དེ་གཉིས་ཀྱིས་སྟོང་ཉིད་མ་རྟོགས་པར་བསྟན་ལ།
དེ་ཡང་དབུ་མའི་རྣམ་བཤད་དགོངས་པ་རབ་གསལ། ཤོག ༢༢༢ ལས།
སྐབས་འདིར་གཟུགས་བརྙན་སོགས་དཔེར་བཀོད་པ་ནི་འཇིག་རྟེན་པས་གྲུབ་ཟིན་དཔེར་
བཀོད་པ་ཡིན་གྱི། དབུ་མ་པས་བརྫུན་པར་བཞག་པ་གྲུབ་ཟིན་པ་ཞིག་དཔེར་འགོད་པ་
མིན་ནོ། །ཞེས་དང༌། ལམ་རིམ་ཆེན་མོ་དེབ་གཟུགས་ཤོག ༧༤༨ ལས། དེ་ལྟ་ཡིན་
ནའང་རང་བཞིན་མེད་པའི་དཔེར་རུང་ལུགས་ནི། གང་དུ་སྣང་བ་དེའི་ངོ་བོས་སྟོང་
པས་གང་དུ་སྣང་བ་དེའི་རང་བཞིན་མེད་པ་ནི་མངོན་སུམ་གྱིས་གྲུབ་པས་དེ་ཉིད་དཔེར་
བྱེད་པ་ཡིན་ནོ། །གང་དུ་སྣང་བ་དེའི་རང་བཞིན་གྱིས་སྟོང་པ་དེ་མྱུ་གུ་ལ་སོགས་པའི་
སྟེང་དུ་ཚད་མས་གྲུབ་ན་ནི། མྱུ་གུའི་རང་བཞིན་མེད་པ་རྟོགས་པ་ཡིན་པས་གཟུགས་
བརྙན་སོགས་དང་མི་འདྲའོ། །ཞེས་གསུངས་པ་དང༌།
རྒྱལ་ཚབ་ཆོས་རྗེའི་དབུ་མ་རྒྱན་གྱི་ཟིན་བྲིས་ལས། རྒྱུ་དང་ཁྱབ་བྱེད་མ་དམིགས་
པ་ལ་དོན་དང་ཐ་སྙད་སྒྲུབ་བྱེད་གཉིས་གསུངས་པས། འདི་ནི་ཁྱབ་བྱེད་མ་དམིགས་
པའི་ཐ་སྙད་སྒྲུབ་ཡིན་གྱི། རང་བཞིན་མ་དམིགས་པ་མིན་པས་དོན་གྲུབ་ཟིན་པ་ཡང་
དོན་ལྡོག་གི་དོན་དུ་མི་བཟུང་ངོ༌། །ཞེས་གསུངས་པ་དང༌།
སྟོང་ཐུན་སྐལ་བཟང་མིག་འབྱེད། ཤོག ༧༧ བ། ལས། བྱད་བཞིན་གྱི་
གཟུགས་བརྙན་དཔེར་བྱེད་པ་ནི། བྱད་བཞིན་གྱི་གཟུགས་བརྙན་ལ་དངོས་སྨྲ་བས་བདེན་
མེད་ཚད་མས་ངེས་ཟིན་པའི་རྒྱུ་མཚན་གྱིས་མཐུན་དཔེར་བྱེད་པ་མ་ཡིན་ཏེ། གཞི་

གཅིག་གི་སྟེང་དུ་དབུ་མའི་ལྟ་བ་ཚད་མས་གཏན་ལ་འབེབ་ན། ཚད་མ་དེའི་བྱེད་པས་
ཚད་མ་གཞན་ལ་ལྟོས་མེད་དུ་བློ་ཁ་ཕྱོགས་པ་ཙམ་གྱིས་ཆོས་ཐམས་ཅད་ཀྱི་སྟེང་དུ་བདེན་
མེད་ངེས་པར་འགྱུར་བའི་ཕྱིར་རོ། །ཞེས་གསུངས་པ་རྣམས་ཀྱིས་བདེན་མེད་སྒྲུབ་པའི་
གཞན་དོན་སྐོར་གྱི་རིགས་པ་ཡང་དག་འགོད་པ་སྐབས་སུ་བབས་པའི་ཕྱིར་རྒོལ་རྣམ་
དག་ཇི་འདྲ་ཞིག་ཡིན་རུང་ཆོས་གང་གི་སྟེང་དུའང་སྟོང་ཉིད་རྟོགས་མ་ཟིན་པ་བསྟན་
པས༑ དེ་དག་ཁུངས་སུ་མཛད་དེ་མཐའ་བཞིའི་སྐྱེ་མེད་སྒྲུབ་པའི་རིགས་པ་དང་། མཐའ་
བདུན་དུ་མ་གྲུབ་པའི་རིགས་པ་ཡང་དག་གཉིས་ཀྱི་ཕྱིར་རྒོལ་ཡང་དག་གིས་སྟོང་ཉིད་
མ་རྟོགས་པ་དང༌། གཞན་སྐྱེ་མེད་པ་དང་། བདག་ཕུང་པོ་དང་རང་བཞིན་གྱིས་གྲུབ་
པའི་ངོ་བོ་གཅིག་ཏུ་མ་གྲུབ་པ་དང༌། བདག་ཕུང་པོ་དང་རང་བཞིན་གྱིས་གྲུབ་པའི་ཐ་
དད་དུ་མ་གྲུབ་པ་སོགས་སྟོང་ཉིད་མིན་པར་བཞེད་ཅིང་།
བདག་མེད་སྒྲུབ་པའི་རྟགས་དེ་གཉིས་ཐ་སྙད་འབའ་ཞིག་སྒྲུབ་ཀྱི་རྟགས་དང་
རང་བཞིན་མ་དམིགས་པའི་རྟགས་ཡིན་མིན་ཞལ་གསལ་མ་མཇལ་ཡང་ཕལ་ཆེར་མིན་
པར་བཞེད་པ་མངོན་ལ། མཐའ་བཞི་དང་མཐའ་བདུན་གང་དུའང་མ་གྲུབ་པར་རྟོགས་
པ་དེ་ཉིད་བཏགས་དོན་བཙལ་བའི་ཚེ་མ་རྙེད་པར་རྟོགས་པར་འཇོག་མིན་ནི། མཐའ་
བཞིར་དང་མཐའ་བདུན་གང་དུའང་མ་གྲུབ་པ་དེ་ཉིད་གནས་ལུགས་མཐར་ཐུག་ཏུ་བཞེད་
ན་དེ་ལྟར་རྟོགས་པའི་ཚེ་བཏགས་དོན་བཙལ་བའི་ཚེ་མ་རྙེད་པ་རྟོགས་པར་བཞེད་པ་མངོན་
ནོ༑ ༑བཏགས་དོན་བཙལ་བའི་ཚེ་མ་རྙེད་པ་དེ་གནས་ལུགས་མཐར་ཐུག་ཏུ་འཇོག་
མིན་པཎ་ཆེན་མཆོག་གིས་མཛད་པའི་གསུང་དུ་ཇི་ཡིན་ད་ཕན་གསུང་ཟིན་ལ་ཞལ་གསལ་
ཐོན་པ་ཞིག་མཇལ་ཡུལ་དུ་མ་གྱུར་ལ། མཁས་པའི་བཞེད་རྒྱུན་དུ་མཐའ་བཞིར་དང༌།

བདུན་དུ་དང་། བདེན་པའི་གཅིག་དང་ཐ་དད་གང་དུའང་གྲུབ་མ་གྲུབ་དཔྱོད་པ་ནི།
བཏགས་དོན་བཙལ་བ་ཡིན་པས། དེ་དག་ཏུ་མ་གྲུབ་པ་རྟོགས་པ་ཙམ་ལ་བཏགས་དོན་
བཙལ་བའི་ཚེ་མ་རྙེད་པར་རྟོགས་པར་བཞེད་པ་དང་། ཡང་དེ་ལྟར་མི་བཞེད་པར་བཏགས་
དོན་བཙལ་བའི་ཚེ་མ་རྙེད་པར་རྟོགས་ན་སྟོང་ཉིད་རྟོགས་དགོས་པར་བཞེད་ཚུལ་སྣ་ཚོགས་
ཞིག་འདུག་ཅིང་། བཏགས་དོན་བཙལ་བའི་ཚེ་མ་རྙེད་པ་དེ་གྲུབ་པ་ཙམ་གྱིས་སྟོང་ཉིད་
རྟོགས་པར་འཇོག་དགོས་པའི་ལུང་གི་ཁུངས་ནི། མཁས་གྲུབ་ཐམས་ཅད་མཁྱེན་པས་
མཛད་པའི་ལྟ་ངན་མུན་སེལ། ཤོག ༢༣ ལས། དོན་དམ་དཔྱོད་པའི་རིགས་པ་ཡང་
དག་གིས་བཙལ་བ་ན། མཐར་གང་དུའང་མ་གྲུབ་པའམ། ཡུལ་སྟེང་ནས་རྙེད་རྒྱུ་
ཅུང་ཟད་ཀྱང་མེད་པའི་ངེས་པ་ལྷང་གིས་སྐྱེས་པ་ན། ལྟ་བའི་རྒྱུན་སྐྱོང་བ་ཡིན་གྱི། ཞེས་
གསུངས་པ་དང་། ཡང་མཁས་གྲུབ་རིན་པོ་ཆེས་མཛད་པའི་སྟོང་ཐུན་སྐལ་བཟང་མིག་
འབྱེད༑ དཔེ་གཟུགས་ཤོག ༤༩ བ། ལས། དེ་ལྟར་བཙལ་བ་ན་གང་དུའང་མ་གྲུབ་
པར་རྙེད་པ་དེ་ལ་ནི་བུམ་པའི་གནས་ལུགས་རྙེད་པ་དང་། རང་བཞིན་རྙེད་པ་དང་།
དོན་དམ་རྙེད་པ་ཞེས་བྱ་སྟེ། དོན་དམ་དཔྱོད་བྱེད་ཀྱི་རིག་པས་བཙལ་བ་ན། བུམ་
པ་ཞེས་པའི་ཐ་སྙད་བཏགས་པའི་དོན་དེ་ཉིད་གང་དུ་ཡང་མ་གྲུབ་པ་དེ་བུམ་པ་དོན་དམ་
པར་མ་གྲུབ་པར་རྙེད་པ་ཡིན་ལ། ཞེས་གསུངས་པ་རྣམས་འདྲེན་ཨེ་ཆོག་སྙམ་ལ། དགེ་
བའི་བཤེས་གཉེན་ཆེན་པོ་བློ་བཟང་ཆོས་དབྱིངས་ཀྱིས་མཛད་པའི་སྔགས་ཐལ་ཕྲེང་བླ་
མའི་གསུང་ལ་འཇུག་པ་ལས། ལྷ་སྐུ་བཏགས་དོན་བཙལ་བའི་ཚེ་མ་རྙེད་པ་ལྷ་སྐུའི་
ཆོས་ཉིད་ཡིན་པའི་ཕྱིར། ཞེས་གསལ་བར་གསུངས་སོ།།
དགེ་བའི་བཤེས་གཉེན་ཆེན་པོ་འབྲས་བློ་གླིང་རྒྱུད་སྟོད་མཁན་ཟུར་མི་ཉག་སྐྱོར་

དཔོན་རིན་པོ་ཆེས་མཛད་པའི་ལྟ་མགུར་ཤོག ༡༢ ལས་ཀྱང༌། བཏགས་དོན་བཙལ་
ཚེ་ཅི་ཡང་མི་རྙེད་ཀྱང་། །མི་རྙེད་པ་དེ་དེ་ཡི་གཤིས་ལུགས་སུ། །གོ་ན་རིགས་ཀྱི་རྒྱུ་
མཚན་དེ་ཉིད་ཀྱིས། །ལོག་པར་བལྟ་ན་ངན་འགྲོའི་རྒྱ་མཚོར་བསྐྱར། །ཞེས་གསུངས་
འདུག་པས་གང་ཟག་ལྟ་བུ་བཏགས་དོན་བཙལ་ཚེ་མ་རྙེད་པ་དེ་དེའི་གཤིས་ལུགས་སུ་
བཞེད་པས་དེ་ཉིད་སྟོང་ཉིད་ཕྲ་མོར་བཞེད་དམ་སྙམ།
དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་པདྨ་རྒྱལ་མཚན་མཆོག་
གི་གསུང་རྒྱུན་དུ་ཡང༌། ཐ་སྙད་བཏགས་པའི་བཏགས་དོན་བཙལ་བའི་ཚེ་མ་རྙེད་པ་
རྟོགས་པ་ན་བདེན་གྲུབ་ལྷག་མེད་ཁེགས་པའི་སྟོང་ཉིད་རྟོགས་དགོས་པར་གསུངས་པ་
ཐོས་ལ། ༸སྐྱབས་རྗེ་ལྡན་མ་བློ་ཆོས་རིན་པོ་ཆེ་མཆོག་ནས་འབྲས་སྤུངས་བློ་གླིང་གྲྭ་
ཚང་དུ་ལེགས་བཤད་སྙིང་པོའི་ཟབ་འཁྲིད་བཀྲིན་བསྐྱངས་སྐབས་སུ། དགེ་བའི་བཤེས་
གཉེན་ཆེན་པོ་འབྲས་ཤག་སྐོར་མཁན་རིན་པོ་ཆེ་ཉི་མ་རྒྱལ་མཚན་མཆོག་གིས། ཐོག་
མའི་སྐབས་མཐའ་བཞིར་དང་། བདུན་སོགས་སུ་བཙལ་བས་མ་རྙེད་པར་རྟོགས་པ་
དེ་ལས་ལོགས་སུ་བཏགས་དོན་བཙལ་བའི་ཚེ་མ་རྙེད་པ་རྟོགས་ཚུལ་མེད་པ་ལྟ་བུ་ཞིག་
གསུང་གྱིན་ཡོད་ཀྱང་རྗེས་སུ་མཐའ་བཞིར་དང་བདུན་དུ་བཙལ་བས་མ་རྙེད་པ་རྟོགས་
ཀྱང་ད་དུང་བཏགས་དོན་བཙལ་བའི་ཚེ་མ་རྙེད་པ་མ་རྟོགས་པ་དང༌། བཏགས་དོན་
བཙལ་བའི་ཚེ་མ་རྙེད་པར་རྟོགས་ན་སྟོང་ཉིད་རྟོགས་དགོས་ཞེས་བཀའ་གནང་བྱུང་།
ཞེས་གསུངས་བཤད་བསྩལ་བར་ཐོས།
འོ་ན། བདག་ཕུང་པོ་དང་བདེན་གྲུབ་ཀྱི་ངོ་བོ་གཅིག་ཏུ་མ་གྲུབ་པ་དང་། བདག་
ཕུང་བདེན་གྲུབ་ཀྱི་ཐ་དད་དུ་མ་གྲུབ་པ་སོགས་སྟོང་ཉིད་དུ་མི་བཞེད་ན། དེ་དག་འཛིན་

ཚུལ་ཇི་ལྟར་ཡིན་སྙམ་ན། མཁས་པའི་གསུང་ལ་བརྟེན་ནས་རང་གི་བློའི་འཆར་སྒོ་
དཔྱད་གཞི་ཙམ་དུ་ཅུང་ཟད་ཞུ་ན། བདག་རང་བཞིན་གྱིས་གྲུབ་པ་འགོག་པ་ན། བདག་
རང་བཞིན་གྱིས་གྲུབ་པ་ཇི་ལྟར་བློ་ལ་སྣང་བའི་སྣང་ཚུལ་ལ་བརྟགས་ཏེ་འགོག་པ་ཡིན་
ལ༑ དེ་ཡང་བདག་རང་བཞིན་གྱིས་གྲུབ་པ་བློ་ལ་སྣང་བ་ན། ཐོག་མར་གདགས་གཞི་
ཕུང་པོ་བློ་ཡུལ་དུ་འཆར་ཞིང་ཕུང་པོ་དེས་སྣང་གཞི་བྱས་ཏེ་ངའོ་སྙམ་དུ་བདག་འཆར་
བ་ན། སྣང་གཞི་ཕུང་པོ་དང་བདག་གཉིས་འོ་ཆུ་གཅིག་འདྲེས་ལྟར་རང་ངོས་ནས་ངོ་
བོ་དབྱེར་མེད་གཅིག་ཏུ་སྣང་ལ། སྣང་ཚུལ་དེ་ནི་བདག་ཕུང་བདེན་གྲུབ་ཀྱི་གཅིག་ཏུ་
སྣང་ཚུལ་ཡིན་པས། བདག་ཕུང་སྣང་ཚུལ་དེ་ལྟར་མ་གྲུབ་པ་རྟོགས་པ་ལ་བདག་ཕུང་
བདེན་གྲུབ་ཀྱི་གཅིག་ཏུ་མ་གྲུབ་པ་རྟོགས་པ་འཇོག་ཅིང༌། ཡང་ཕུང་པོ་སྣང་གཞིར་བྱས་
ནས་བདག་རང་ངོས་ནས་གྲུབ་པ་འཆར་བ་ན། ངའོ་སྙམ་པ་བྱུང་ཞིང་། དེ་ནས་ཕུང་
པོ་ལ་འདི་ངའི་ལུས་སོ། །འདི་ངའི་སེམས་སོ་སྙམ་དུ་བདག་དེ་དབང་སྒྱུར་བ་པོ་དང་
ཕུང་པོ་རྣམས་དེའི་དབང་བསྒྱུར་བྱའི་ཚུལ་དུ་བདག་ཕུང་རང་ངོས་ནས་ཐ་དད་དུ་སྣང་
ཚུལ་ཡོད་པ་འདི་ནི་བདག་ཕུང་གཉིས་རང་བཞིན་གྱིས་ཐ་དད་དུ་གྲུབ་པ་སྣང་ཚུལ་
ཡིན་ཞིང༌། བདག་ཕུང་གཉིས་སྣང་ཚུལ་དེ་ལྟར་མ་གྲུབ་པ་རྟོགས་པ་ལ་བདག་ཕུང་
བདེན་གྲུབ་ཀྱི་ཐ་དད་དུ་མ་གྲུབ་པ་རྟོགས་པ་འཇོག་གམ་སྙམ་སྟེ། མཁས་གྲུབ་
ཐམས་ཅད་མཁྱེན་པས་མཛད་པའི་ལྟ་ཁྲིད་ཞལ་ཤེས་ཤོག ༢ ན། ལས། དེས་ན་
བློ་ལྷན་སྐྱེས་འདི་ལའང་དེ་ཡུལ་གང་ལ་ཡང་ལྟོས་པ་མེད་འདྲ་བའི་ངང་ལ་རང་ངོས་
ནས་ལྷང་ངེ་འཆར་བ་ཞིག་འཆར་ལ། དེ་ཉིད་ཐ་སྙད་སྲོང་སྲོང་བ་དང༌། ཕོབ་ཕོབ་
པ་དང་། ནུས་པ་ལྷང་ངེ་བ་དང༌། ལམ་མེ་བ་གང་དང་སྦྱར་ཡང་འཆར་བ་འདྲ་བ་

ཞིག་འོང་ངོ་། །སྣང་བ་དེ་ཡང་ཡུན་ཐུང་བས་ཕྲ་བ་ཙམ་རེ་ལས་མི་འཆར་རོ། །དེ་
བློ་དེ་དང་སྔོན་ནས་གྲུབ་གྲུབ་ཅིག་དྲན་པ་ལྟར་དུ་འཆར་རོ། །འཆར་ཚུལ་དེ་ལ་ཡང་།
ཕུང་པོ་དང་གཅིག་དང་ཐ་དད་གཉིས་ཀའི་འཆར་ཚུལ་འབྱུང་ངོ་། །དེ་ཡང་ང་ན་ཞེས་
པ་དང་། ངའི་ལག་པ་ན་ཞེས་པ་ལྟ་བུའོ། །ཞེས་དང༌། དེ་ལྟར་འཆར་ཚུལ་ངེས་ནས་
དེ་ལྟར་གྲུབ་ན་ཕུང་པོ་དང་གཅིག་དང་ཐ་དད་གང་རུང་ལས་མི་འདའ་བའི་ཚུལ་དང༌།
གཅིག་དང་ཐ་དད་གཉིས་ཀ་ལ་གནོད་པ་ཡོད་པའི་ཚུལ་བསམ་སྟེ་ཞེས་གསུངས་པ་དང་།
དགེ་བའི་བཤེས་གཉེན་ཆེན་པོ་འབྲས་བློ་གླིང་ལྡན་མ་སྟོང་དཔོན་རིན་པོ་ཆེས་མཛད་པའི་
དབུ་མ་ཆོས་དབྱིངས་ཀྱི་རང་འགྲེལ་ཤོག ༨༤ ལས། དེས་ན་རྟེན་འབྲེལ་ལམ་གཅིག་
དུ་བྲལ་ལྟ་བུས་འགོག་པ་ན། བདག་ཕུང་གཉིས་དུ་མ་ཡིན་པས་སྤྱིར་དུ་མ་དང་བྲལ་
བ་རྟགས་སུ་མི་འགོད་ཅིང༌། འོ་ན་ཅི་ཞེ་ན། ཕྱིར་རྒོལ་ལ་བདག་ཕུང་དུ་མར་སྣང་
བ་ལྟར་བྲལ་བ་ལ་བདེན་པའི་དུ་བྲལ་ཟེར་བས་དེ་ཉིད་རྟགས་སུ་བཀོད་དེ། ངོ་བོ་གཅིག་
དང་ལྡོག་པ་གཅིག་ལའང་དེ་ལྟར་རོ། །ཞེས་གསུངས་པའི་ཕྱིར་དང༌། དེ་བཞིན་དུ་
རྗེ་གུང་ཐང་བསྟན་པའི་སྒྲོན་མེས་མཛད་པའི་ཟབ་མོ་ལྟ་བའི་ཟིན་བྲིས་ཐར་ལམ་སྣང་
བ༑ ཤོག ༡༩ བ། ལས་ཀྱང་། སྤྱིར་ང་དང་ཕུང་པོ་ཐ་དད་ཙམ་ཡིན་མོད་ཀྱང་།
ང་ཚོའི་བློ་ལ་ང་དང་ངའི་ཞེས་ཐ་དད་དུ་སྣང་བའི་སྣང་ཚུལ་འདི་ལྟར་མ་གྲུབ་པས།
སེམས་ཀྱི་སྣང་ཚུལ་དང་འཇིག་རྟེན་གྱི་ཐ་སྙད་གཉིས་འདྲེས་ནས་བློ་ལ་འཛིངས་ཏེ་འཇོག་
མི་ཤེས་པས་འབྱེད་དགོས། གལ་ཏེ་བློ་ལ་ཐ་དད་དུ་སྣང་བ་འདི་ལྟར་གྲུབ་ན། བདེན་
པའི་ཐ་དད་ཡིན་པས་རྣམ་པ་ཀུན་ནས་འབྲེལ་མེད་ཀྱི་ཐ་དད་དུ་འགྱུར་དགོས། ཞེས་
གསུངས་པའི་ཕྱིར།

ཚ་བདག་རང་བཞིན་གྱིས་གྲུབ་པར་སྣང་བའི་ཚེ་སྣང་ཚུལ་དེའི་ཆ་ལ་བདག་ཕུང་
འོ་ཆུ་འདྲེས་པ་ལྟར་རང་བཞིན་གྱིས་གྲུབ་པའི་ངོ་བོ་གཅིག་ཏུ་སྣང་བ་དང་། བདག་ཕུང་
གཉིས་རང་བཞིན་གྱིས་གྲུབ་པའི་སོ་སོར་སྣང་ཚུལ་ཏེ་གཉིས་ཡོད་ཅིང༌། སྣང་ཚུལ་
དེ་གཉིས་གང་དུའང་མ་གྲུབ་པར་རྟོགས་པ་ན་བདག་དེ་རང་བཞིན་གྱིས་གྲུབ་ན་ཇི་འདྲ་
ཞིག་ཏུ་གྲུབ་དགོས་པའི་ཁྱབ་བྱེད་ཀྱི་མཐའ་ཙམ་ཁེགས་ཀྱང་ད་དུང་བདག་གི་སྟེང་དུ་
ཁྱབ་བྱ་རང་བཞིན་གྱིས་གྲུབ་པ་ཡོངས་རྫོགས་མ་ཁེགས་ཏེ། དཔེར་ན། ཤིང་མེད་
པའི་རྟགས་ཀྱིས་ཤིང་མེད་བྲག་རྫོང་ན་ཤ་པ་མེད་པར་སྒྲུབ་པའི་ཕྱིར་རྒོལ་ཡང་དག་དེའི་
ངོར་ཤིང་མེད་བྲག་རྫོང་ན་ཁྱབ་བྱེད་ཤིང་ཁེགས་ཀྱང་ཤ་པ་ད་དུང་མ་ཁེགས་པ་
བཞིན་ནོ།།
བདེན་པའི་གཅིག་དང་ཐ་དད་དུ་སྣང་ཚུལ་ལྟར་མ་གྲུབ་པ་འཇོག་ཚུལ་འདིས།
བདག་ཕུང་པོ་ལ་བརྟེན་པ་དང༌། བདག་ཕུང་པོའི་རྟེན་དུ་དང་། བདག་ཕུང་པོ་དང་
ལྡན་པ་རང་བཞིན་གྱིས་མ་གྲུབ་པ་ཇི་ལྟར་འཇོག་ཚུལ་ལའང་བདག་ཕུང་ཇི་ལྟར་བློ་ལ་
སྣང་བའི་སྣང་ཚུལ་གྱི་སྟེང་ནས་འགོག་ཚུལ་མཚོན་ནུས་སྟེ། དེ་ཡང་བདག་ཕུང་པོ་
ལ་བརྟེན་པ་དང་། བདག་ཕུང་པོའི་རྟེན་དུ་དང་། བདག་ཕུང་པོ་དང་ལྡན་པ་རང་བཞིན་
གྱིས་གྲུབ་པར་འཛིན་ཚུལ་ནི། བདག་ཕུང་རྟེན་དང་བརྟེན་པའི་ཚུལ་དཔྱད་པ་ན་བདག་
ཕུང་གཉིས་རང་བཞིན་གྱིས་གྲུབ་པའི་ཐ་དད་དུ་འཛིན་བཞིན་པའི་ངང་ནས་དེ་གཉིས་
རྟེན་དང་བརྟེན་པར་འཛིན་པ་དང་། དེ་བཞིན་དུ་བདག་ཕུང་གཉིས་རང་བཞིན་གྱིས་
གྲུབ་པའི་ངོ་བོ་གཅིག་དང་ཐ་དད་ཅི་རིགས་འཛིན་བཞིན་པའི་ངང་ནས་བདག་ཕུང་པོ་
དང་ལྡན་པ་འཛིན་པ་ཡིན་པས་དེ་ལྟར་འཛིན་པ་ལ་ཀུན་བརྟགས་མ་གཏོགས་ལྷན་སྐྱེས་

མེད་པར་འཇོག་ཅིང་། དེ་གསུམ་དུ་མ་གྲུབ་པ་སྟོང་ཉིད་ཕྲ་མོར་མི་འདོད་སྙམ་པ་ནི་
དགོངས་པའི་དཔྱད་གཞིར་བཀོད་པ་ཙམ་ལས་ངེས་པ་མ་ཐོབ་པས་ཚད་ལྡན་གྱི་གཞུང་
དང་མཁས་པའི་གསུང་རྒྱུན་དང་སྦྱར་ཏེ་དཔྱད་པར་ཞུའོ།།
དེ་ནས་བདེན་མེད་སྒྲུབ་པའི་རིགས་པ་ཡང་དག་འགོད་པ་སྐབས་བབས་ཀྱི་ཕྱིར་
རྒོལ་ལ་གཟུགས་བརྙན་ལྟ་བུ་མཐུན་དཔེ་ཡང་དག་ཏུ་འགྲོ་ཚུལ་དང༌། ཕྱིར་རྒོལ་ཡང་
དག་དེ་ལ་མཐུན་དཔེའི་སྟེང་དུ་བདེན་མེད་རྟོགས་དགོས་མིན་སྐོར་ཡིག་ཆ་སོ་སོའི་བཞེད་
ཚུལ་འགོད་ན།
༸གོང་ས་ལྔ་པ་ཆེན་པོ་མཆོག་གི་ཐུགས་བཞེད་ནི། རྟེན་འབྲེལ་གྱི་རྟགས་ཀྱིས་
མྱུ་གུ་ལྟ་བུ་བདེན་མེད་དུ་སྒྲུབ་དགོས་ཀྱི་ཕྱིར་རྒོལ་ཡང་དག་གིས་མཐུན་དཔེ་གཟུགས་
བརྙན་གྱི་སྟེང་དུ་བདེན་མེད་རྟོགས་པར་བཞེད་དེ། ཉིད་ཀྱིས་མཛད་པའི་འཇུག་པའི་
རྣམ་བཤད་ཤོག ༤༡ ན། ལས། ཁ་ཅིག ཆོས་གཅིག་བདེན་མེད་དུ་རྟོགས་ན་ཆོས་
ཐམས་ཅད་བདེན་མེད་དུ་རྟོགས་པས་ཁྱབ་ཟེར་ན་རྟེན་འབྲེལ་གྱི་རྟགས་ཀྱིས་མྱུ་གུ་བདེན་
མེད་དུ་སྒྲུབ་པ་སྐབས་སུ་བབས་པའི་ཕྱིར་རྒོལ་ཡང་དག་ཆོས་ཅན། མྱུ་གུ་བདེན་མེད་
དུ་རྟོགས་པར་ཐལ། རྟེན་འབྲེལ་བདེན་མེད་དུ་རྟོགས་པའི་ཕྱིར། དེར་ཐལ། རྟེན་
འབྲེལ་ལ་བདེན་མེད་ཀྱིས་ཁྱབ་པ་རྟོགས་པའི་ཕྱིར། དེར་ཐལ། སྦྱོར་བ་དེ་སྐོར་གྱི་
རྗེས་ཁྱབ་ཚད་མས་རྟོགས་པའི་གང་ཟག་ཡིན་པའི་ཕྱིར། རྩ་བར་འདོད་མི་ནུས་ཏེ། ཆོས་
ཅན་དེ་ཡིན་པའི་ཕྱིར། ཞེས་གསུངས་པའི་ཕྱིར།
དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་

ཕར་ཕྱིན་སྤི་དོན་ཡུམ་དོན་གསལ་བའི་སྒྲོན་མེ་དཔེ་གཟུགས་ཤོག ༡༢ ན། ལས།
འོ་ན། རྟེན་འབྲེལ་ཡིན་ན་བདེན་པར་མེད་པས་ཁྱབ། དཔེར་ན། མེ་ལོང་ནང་གི་
བྱད་བཞིན་གྱི་གཟུགས་བརྙན་བཞིན། མྱུ་གུ་ཡང་རྟེན་འབྲེལ་ཡིན་ནོ། །ཞེས་པའི་སྒྲུབ་
ངག་འགོད་པ་སྐབས་སུ་བབས་པའི་ཕྱིར་རྒོལ་ཡང་དག་དེས་སྤྱིར་བདེན་མེད་དང་།
གཟུགས་བརྙན་བདེན་མེད་དང་། རྟེན་འབྲེལ་བདེན་མེད་དུ་ཚད་མས་ངེས་སམ་མ་
ངེས་ཞེ་ན། འདི་ལ་ཁ་ཅིག ལམ་རིམ་ཆུང་བར། དཔེར་ན། ཆོས་ཀྱི་བདག་མེད་དེ་
མིག་སྣ་སོགས་ཀྱི་སྟེང་དུ་ངེས་དཀའ་ཞིང་། གཟུགས་བརྙན་སོགས་ཀྱི་སྟེང་དུ་ངེས་
སླ་བས་དེ་རྣམས་སྔ་མའི་སྟེང་དུ་བདེན་མེད་རྟོགས་པའི་དཔེར་འཇོག་པ་ཡིན་ནོ། །ཞེས་
པའི་དགོངས་པར་བསམ་ནས་གཟུགས་བརྙན་བདེན་མེད་དུ་ཚད་མས་རྟོགས་སོ་ཟེར།
དེ་མི་འཐད་དེ། གཟུགས་བརྙན་བདེན་པར་མེད་པ་གཟུགས་བརྙན་གྱི་གནས་ལུགས་
མཐར་ཐུག་ཡིན་ཞིང༌། ཆོས་གཅིག་གི་གནས་ལུགས་མཐར་ཐུག་རྟོགས་ན། སྒྲུབ་
བྱེད་ཀྱི་གཏན་ཚིགས་ཟུར་པ་བཀོད་མི་དགོས་པར་སྔ་མའི་ཕྱོགས་ཁྱབ་དྲན་པར་བྱས་
པ་ཙམ་གྱིས་ཆོས་ཐམས་ཅད་ཀྱི་གནས་ལུགས་མཐར་ཐུག་རྟོགས་ནུས་པའི་ཕྱིར་ཏེ། གང་
གིས་དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་དུ་མཐོང༌།།
ཞེས་སོགས་ཀྱིས་ལེགས་པར་གྲུབ་ཅིང༌། ལམ་རིམ་གྱི་ལུང་དོན་ཡང་། མེ་ལོང་ནང་
གི་བྱད་བཞིན་གྱི་གཟུགས་བརྙན་བྱད་བཞིན་དུ་མི་བདེན་པ་འཇིག་རྟེན་ན་གྲགས་ཆེ་བས་
དེའི་སྒོ་ནས་ངེས་སླ་བ་ལ་དགོངས་ཏེ་དཔེར་བཀོད་ཅེས་པའི་དོན་ཡིན་པའི་ཕྱིར། ཞེས་
གསུངས་པ་དང་། དེ་བཞིན་དུ་དེ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༡༨ བ།
ལས༑ གཞན་དག་ན་རེ། དེ་ཡོད་ཀྱང་སྐྱོན་མེད་དེ། ཕྱིར་རྒོལ་དེས་བྱད་བཞིན་གྱི་

གཟུགས་བརྙན་བདེན་མེད་དུ་མ་རྟོགས་པའི་ཕྱིར། ཞེས་ཟེར་བ་མི་འཐད་དེ། དེ་
ལྟར་མ་རྟོགས་ཀྱང༌། དེ་ཡོད་ཕྱིན་ཆད་དང་པོར་གཟུགས་བརྙན་བདེན་མེད་དུ་རྟོགས་
ནས༑ དེ་རྗེས་གང་ཟག་བདེན་མེད་དུ་རྟོགས་པར་འགྱུར་བར་ཁས་ལེན་དགོས་པའི་
ཕྱིར་ཏེ། འདི་ཁས་བླངས་ན། མེ་ལོང་ནང་གི་བྱད་བཞིན་གྱི་གཟུགས་བརྙན་རྟེན་འབྲེལ་
གྱི་རྟགས་ཀྱིས་གང་ཟག་ལྟ་བུ་བདེན་མེད་དུ་སྒྲུབ་པའི་མཐུན་དཔེར་འགྲོ་ལུགས་དང་།
གཅིག་གི་ལྟ་པོ་གང་ཡིན་པ། །དེ་ནི་ཀུན་གྱི་ལྟ་པོ་ཡིན། །ཞེས་པའི་གཞུང་དོན་ཤེས་
པར་འགྱུར་བའི་ཕྱིར་རོ། །ཞེས་རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་དུ་སྒྲུབ་
པའི་ཕྱིར་རྒོལ་ཡང་དག་གིས་གཟུགས་བརྙན་བདེན་མེད་མ་རྟོགས་པ་དང་། དེ་ལྟ་ནའང་
རྗེས་སུ་གང་ཟག་དེས་བདེན་མེད་རྟོགས་པ་ན། སྔོན་དུ་གཟུགས་བརྙན་བདེན་མེད་དུ་
རྟོགས་ནས་དེ་རྗེས་གང་ཟག་བདེན་མེད་དུ་རྟོགས་པའི་རིམ་པ་ཡོད་པར་གསུངས་ལ། ཕྱིར་
རྒོལ་དེས་ནམ་གཟུགས་བརྙན་བདེན་མེད་རྟོགས་པ་ན་གང་ཟག་དེ་དེ་སྒྲུབ་ཀྱི་ཕྱིར་རྒོལ་
ཡང་དག་མིན་པར་འགྱུར་བ་ལྟ་བུར་བཞེད་དོ།།
དེ་བཞིན་དུ་དེ་ཉིད་ཀྱིས་མཛད་པའི་དབུ་མའི་མཐའ་དཔྱོད་དཔེ་གཟུགས་
ཤོག ༡༦ བ། ལས་ཀྱང༌། ཡང་ཁ་ཅིག ཆོས་ཀྱི་བདག་མེད་ཚད་མས་གྲུབ་པའི་
གང་ཟག་ཡིན་ན། གང་ཟག་གི་བདག་མེད་ཚད་མས་གྲུབ་པའི་གང་ཟག་ཡིན་པས་ཁྱབ་
ཟེར་བ་མི་རིགས་ཏེ། མེ་ལོང་ནང་གི་བྱད་བཞིན་གྱི་གཟུགས་བརྙན་བདེན་མེད་དུ་ཚད་
མས་གྲུབ་པའི་གང་ཟག་ཡིན་ན། གང་ཟག་བདེན་མེད་དུ་ཚད་མས་གྲུབ་པའི་གང་ཟག་
ཡིན་པས་མ་ཁྱབ་པའི་ཕྱིར། དེར་ཐལ། ད་ལྟ་གཟུགས་བརྙན་བདེན་མེད་དུ་མ་རྟོགས་
ཀྱང་༑ མྱུར་བར་གཟུགས་བརྙན་བདེན་མེད་དུ་རྟོགས་པའི་བློ་རང་རྒྱུད་ལ་སྐྱེད་ན་

དེ་རྗེས་གང་ཟག་བདེན་མེད་དུ་རྟོགས་པའི་བློ་རང་རྒྱུད་ལ་སྐྱེད་དགོས་ཀྱི་གང་ཟག་ཡོད་
པའི་ཕྱིར་ཏེ། གང་རྟེན་འབྲེལ་ཡིན་ན་བདེན་པར་མེད་པས་ཁྱབ། དཔེར་ན་མེ་ལོང་
ནང་གི་བྱད་བཞིན་གྱི་གཟུགས་བརྙན་བཞིན། གང་ཟག་ཀྱང་རྟེན་འབྲེལ་ཡིན་ནོ། །ཞེས་
པའི་སྒྲུབ་ངག་ཡང་དག་འགོད་པ་སྐབས་སུ་བབས་པའི་ཕྱིར་རྒོལ་དེ་དེ་ཡིན་པའི་ཕྱིར།
དེར་ཐལ། དེ་འདྲའི་ཕྱིར་རྒོལ་རྣམ་དག་ཅིག་ནི་ཡོད། དེས་གཟུགས་བརྙན་བདེན་
མེད་དུ་རྟོགས་མ་ཟིན་པའི་ཕྱིར། གཉིས་པ་མ་གྲུབ་ན། ཕྱིར་རྒོལ་དེའི་ངོར་གང་ཟག་
བདེན་མེད་དུ་སྒྲུབ་པའི་རྟགས་ཡང་དག་འགོད་པ་སྐབས་སུ་མ་བབས་པར་ཐལ། མ་
གྲུབ་པ་གང་ཞིག གཅིག་གི་ལྟ་པོ་གང་ཡིན་པ། །དེ་ནི་ཀུན་གྱི་ལྟ་པོ་ཡིན། །ཞེས་
འབྱུང་བ་ལྟར་ཁས་བླང་དགོས་པའི་ཕྱིར། དེ་ལ་ཁོ་ན་རེ། གཟུགས་བརྙན་བདེན་མེད་
དུ་ཚད་མས་རྟོགས་པའི་གང་ཟག་ཡིན་ན་གང་ཟག་བདེན་མེད་དུ་ཚད་མས་རྟོགས་པའི་
གང་ཟག་ཡིན་དགོས་པར་ཐལ། སྔ་མ་ཚད་མས་རྟོགས་པའི་རྟེན་འབྲེལ་གྱི་རྟགས་ཀྱིས་
གང་ཟག་བདེན་མེད་དུ་སྒྲུབ་དགོས་ཀྱི་ཕྱིར་རྒོལ་རྣམ་དག་ཡིན་ན། ཕྱི་མ་རྟོགས་དགོས་
པའི་ཕྱིར། ཞེ་ན། མ་ཁྱབ་སྟེ། སྔ་མ་དེ་ཚད་མས་རྟོགས་པའི་དེ་འདྲའི་ཕྱིར་རྒོལ་
རྣམ་དག་མེད་པའི་ཕྱིར། འོ་ན། ཕྱིར་རྒོལ་དེའི་ངོར་གཟུགས་བརྙན་བདེན་མེད་དུ་
སྒྲུབ་པའི་རྟགས་ཡང་དག་འགོད་པར་སྐབས་སུ་བབས་པར་ཐལ་ལོ། །ཞེ་ན། འདོད་
པ་ཡིན་ཏེ། ཕྱིར་རྒོལ་དེས་གང་ཟག་དང་གཟུགས་བརྙན་གཉིས་ཀ་བདེན་མེད་དུ་རྟོགས་
པའི་ཕྱིར་དུ་གཏན་ཚིགས་དེ་བཀོད་པའི་ཕྱིར། དེ་འདྲ་མི་སྲིད་དམ་སྙམ་ན། སྲིད་པ་
ཡིན་ཏེ། རྒྱུད་འགྲེལ་གྱི་མཆན་བུར། ལྷའི་གྲངས་ངེས་ལ་བཤད་པ་ལྟ་བུ་ཡིན་པའི་
ཕྱིར༑ ཞེས་གསུངས་སོ།།

དགེ་བའི་བཤེས་གཉེན་ཆེན་པོ་འབྲས་བློ་གླིང་ཤག་སྐོར་མཁན་རིན་པོ་ཆེ་ཉི་མ་
རྒྱལ་མཚན་མཆོག་གིས་མི་རྟག་པ་གསར་སྒྲུབ་ཀྱི་རྟགས་ཡང་དག་ནི་སྒྲ་ལྟ་བུ་ཆོསཅན་
དུ་བཟུང་སྟེ། མི་རྟག་སྟེ། བྱས་པའི་ཕྱིར། ཞེས་བཀོད་ན་འགྲིག་པ་དང༌། རྟགས་
དེའི་བསྒྲུབ་བྱའི་ཆོས་སུ་ཕྱིར་རྒོལ་དེས་གྲུབ་ཚོད་དང་མཐུན་པའི་མི་རྟག་པ་བཟུང་ཞེས་
བཀའ་བསྩལ་པ་ཐོས་པས། རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་དུ་སྒྲུབ་
པའི་གཞན་དོན་སྐབས་ཀྱི་རྟགས་འདིར་ཡང་ཕྱིར་རྒོལ་དེས་གྲུབ་ཚོད་དང་མཐུན་པའི་
བདེན་མེད་དེ་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་ཞེས་བཞེད་དམ་སྙམ་ཡང་དེ་ལྟར་
སྦྱར་ཆོག་མིན་དཔྱད་པར་ཞུའོ།། 
རྗེ་བཙུན་ཆོས་ཀྱི་རྒྱལ་མཚན་མཆོག་གིས་རྟེན་འབྲེལ་གྱི་རྟགས་ཀྱིས་མྱུ་གུ་ལྟ་
བུ་བདེན་མེད་དུ་སྒྲུབ་པའི་ཕྱིར་རྒོལ་ཡང་དག་གིས་མཐུན་དཔེ་གཟུགས་བརྙན་གྱི་སྟེང་
དུ་བདེན་མེད་རྟོགས་པར་བཞེད་པར་མངོན་ནོ།།
མཁས་གྲུབ་བསྟན་དར་བ་མཆོག་གིས་ཇི་ལྟར་བཞེད་པ་ནི། ཉིད་ཀྱིས་མཛད་
པའི་དབུ་མའི་སྤྱི་དོན་དགོངས་གསལ་སྒྲོན་མེ་ཤོག ༣༩༡ལས། དངོས་སྨྲ་བས་དབུ་
མ་པས་བཞག་པའི་རྫུན་པ་དེ་མཐུན་དཔེ་གཟུགས་བརྙན་གྱི་སྟེང་དུ་མ་ངེས་ཀྱང་རྟེན་
འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པའི་རྟགས་འགོད་པ་སྐབས་སུ་བབས་པའི་
ཕྱིར་རྒོལ་ཡང་དག་གིས་མཐུན་དཔེ་གཟུགས་བརྙན་གྱི་སྟེང་དུ་དབུ་མ་པས་བཞག་པའི་
རྫུན་པ་ངེས་པ་ཡིན་ཏེ། དཔེ་དེའི་སྟེང་དུ་བདེན་མེད་ཚད་མས་ངེས་པའི་ཕྱིར། དེར་
ཐལ༑ དེའི་སྟེང་དུ་རྟེན་འབྲེལ་ལ་བདེན་སྟོང་གིས་ཁྱབ་པ་ཚད་མས་ངེས་པའི་ཕྱིར།
དེ་ལྟར་མ་ཡིན་ན། དབུ་མ་པ་དང་རྩོད་པ་དེའི་ཚེ་ན་དངོས་སྨྲ་བ་བདེན་མེད་སྒྲུབ་པ་

འགོད་པ་སྐབས་སུ་བབས་པའི་ཕྱིར་རྒོལ་ཡང་དག་ཡིན་པར་ཐལ། རྟེན་འབྲེལ་གྱི་རྟགས་
ཀྱིས་མྱུ་གུ་བདེན་མེད་དུ་སྒྲུབ་པའི་རྟགས་ཡང་དག་འགོད་པ་སྐབས་སུ་བབས་པའི་ཕྱིར་
རྒོལ་ཡང་དག་དེས་མཐུན་དཔེ་གཟུགས་བརྙན་གྱི་སྟེང་དུ་བདེན་མེད་ཚད་མས་ངེས་ན་
དངོས་སྨྲ་བས་དེ་ལྟར་ངེས་དགོས་པའི་ཕྱིར། འདོད་ན། དངོས་སྨྲ་བ་དེ་བདེན་མེད་
སྒྲུབ་པའི་རྟགས་འགོད་པ་སྐབས་སུ་བབས་པའི་ཕྱིར་རྒོལ་ཡང་དག་ཡིན་པར་ཐལ། འདོད་
པའི་ཕྱིར། འདོད་ན། མི་འཐད་དེ། དངོས་སྨྲ་བ་ཡིན་པའི་ཕྱིར། ཞེས་གསུངས།
ཀུན་མཁྱེན་འཇམ་དབྱངས་བཞད་པ་མཆོག་ནི། སྤྱིར་བདེན་མེད་གསར་དུ་
རྟོགས་པ་ལ་རྟགས་སྦྱོར་ངེས་པར་འགོད་པ་ལ་མི་ལྟོས་པ་དང༌། རྟགས་འགོད་པ་ལའང་།
ཐལ་འགྱུར་དང་གཞན་གྲགས་ཀྱི་གཏན་ཚིགས་གཉིས་ཡོད་ཅིང་། དེ་གཉིས་ཀ་ལ་བརྟེན་
ནས་བདེན་མེད་རྟོགས་པའི་རྗེས་དཔག་སྐྱེ་བ་ཡོད་པར་བཞེད་ཅིང་། སྤྱིར་བདེན་མེད་
སྒྲུབ་པའི་རྟགས་ཀྱི་ཕྱིར་རྒོལ་ལ་རྒྱུད་སྨིན་པ་དང་མ་སྨིན་པ་གཉིས་ཡོད་པས། རྒྱུད་
མ་སྨིན་པའི་ཕྱིར་རྒོལ་དེ་ལ། གཟུགས་བརྙན་བྱད་བཞིན་དུ་སྣང་ཡང་མི་བདེན་པའི་
རྫུན་པ་རགས་པ་ཁོ་ན་དཔེར་བཀོད་པ་ཡིན་པས་རྒྱུད་མ་སྨིན་པའི་ཕྱིར་རྒོལ་དེས་མཐུན་
དཔེའི་སྟེང་དུ་བདེན་མེད་མ་རྟོགས་ལ། རྒྱུད་སྨིན་པའི་ཕྱིར་རྒོལ་དེའི་ངོར་གཟུགས་
བརྙན་བདེན་པར་སྣང་ཡང་དེར་མ་གྲུབ་པའི་རྫུན་པ་ཕྲ་མོ་དཔེར་བཀོད་ཅིང་དེ་འདྲའི་
ཕྱིར་རྒོལ་དེས་མཐུན་དཔེའི་སྟེང་དུ་བདེན་མེད་རྟོགས་ལ། བདེན་མེད་སྒྲུབ་པའི་རྟགས་
ཡང་དག་གི་ཕྱིར་རྒོལ་ཡང་དག་ལ་རྒྱུད་སྨིན་པའི་ཕྱིར་རྒོལ་ཡིན་པས་ཁྱབ་པ་བཞེད་དམ་
སྙམ་སྟེ།
དེ་ཉིད་ཀྱིས་མཛད་པའི་ཕར་ཕྱིན་སྐབས་དང་པོའི་མཐའ་དཔྱོད། ཤོག ༥༡

ན༑ ལས། ཡང་ཁ་ཅིག་ན་རེ། རྟེན་འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་
སྒྲུབ་པའི་ཕྱིར་རྒོལ་ཡང་དག་གིས་རྟེན་འབྲེལ་བདེན་མེད་དུ་ཚད་མས་མ་ངེས་ཟེར་ན།
དེ་ཆོས་ཅན། ཁྱོད་དེ་སྒྲུབ་ཀྱི་ཚུལ་གསུམ་ཚད་མས་ངེས་པའི་གང་ཟག་ཡིན་པར་ཐལ།
ཁྱོད་དེ་སྒྲུབ་ཀྱི་སྒྲུབ་ངག་འགོད་པ་སྐབས་སུ་བབས་པའི་གང་ཟག་ཡིན་པའི་ཕྱིར། མ་
ཁྱབ་ན། དེ་འདྲའི་ཕྱིར་རྒོལ་ཡང་དག་ཆོས་ཅན། རྟེན་འབྲེལ་དེ་སྒྲུབ་ཀྱི་རྟགས་ཡང་
དག་ཏུ་སོང་བའི་གང་ཟག་ཡིན་པར་ཐལ། ཁྱོད་རྟེན་འབྲེལ་གྱི་རྟགས་ཀྱིས་དེ་སྒྲུབ་ཀྱི་
ཕྱིར་རྒོལ་ཡང་དག་ཡིན་པའི་ཕྱིར། རྟགས་སླ། ཁྱབ་སྟེ། རྟེན་འབྲེལ་དེ་དེ་སྒྲུབ་ཀྱི་
རྟགས་ལྟར་སྣང་དུ་སོང་གི་བར་དུ་ཁྱོད་རྟེན་འབྲེལ་གྱི་རྟགས་ཀྱིས་ཕྱིར་རྒོལ་ཡང་ལྟར་
སྣང་ཡིན་དགོས་པའི་ཕྱིར། འདོད་ན། རྟེན་འབྲེལ་དེ་དེ་སྒྲུབ་ཀྱི་ཚུལ་གསུམ་དུ་ཚད་
མས་ངེས་པར་ཐལ། འདོད་པ་དེའི་ཕྱིར། འདོད་ན། ཁྱོད་ཀྱིས་རྟེན་འབྲེལ་གྱི་རྟགས་
ཀྱིས་དེ་སྒྲུབ་ཀྱི་རྗེས་ཁྱབ་ཚད་མས་ངེས་པར་ཐལ། ཁྱོད་ཀྱིས་རྟེན་འབྲེལ་གྱི་རྟགས་
ཀྱིས་དེ་སྒྲུབ་ཀྱི་ཚུལ་གསུམ་ཚད་མས་ངེས་པའི་ཕྱིར། འདོད་ན། ཁྱོད་ཀྱིས་རྟེན་འབྲེལ་
དེ་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ཚད་མས་ངེས་པར་ཐལ། འདོད་པའི་
ཕྱིར༑ འདོད་ན། ཁྱོད་ཀྱིས་རྟེན་འབྲེལ་དེ་བདེན་མེད་ཁོ་ན་ལ་ཡོད་པར་ཚད་མས་
ངེས་པར་ཐལ། འདོད་པའི་ཕྱིར། འདོད་ན། ཁྱོད་ཀྱིས་རྟེན་འབྲེལ་དེ་བདེན་མེད་དུ་
ཚད་མས་ངེས་པར་ཐལ། འདོད་པའི་ཕྱིར། ཞེས་དང༌། ཡང༌། དེ་ཉིད་ཀྱིས་མཛད་
པའི་སྐབས་དང་པོའི་ཕར་ཕྱིན་མཐའ་དཔྱོད་ཤོག ༥༣ བ། ལས། དེ་ལ་ཁོ་ན་རེ།
རྟེན་འབྲེལ་གྱི་རྟགས་ཀྱིས་དེ་སྒྲུབ་ཀྱི་ཕྱིར་རྒོལ་ལ་མཐུན་དཔེར་མེ་ལོང་ནང་གི་གཟུགས་
བརྙན་འགོད་ཚེ་གཟུགས་བརྙན་བདེན་མེད་ཁོ་ན་འགོད་པར་ཐལ། དེས་དེ་སྒྲུབ་ཀྱི་ཕྱིར་

རྒོལ་ཡང་དག་ལ་གཟུགས་བརྙན་བདེན་མེད་ཁོ་ན་འགོད་པའི་ཕྱིར་ན། མ་ཁྱབ་སྟེ། དེ་
སྒྲུབ་ཀྱི་ཕྱིར་རྒོལ་ཙམ་ལ་རྒྱུད་མ་སྨིན་པ་དང༌། སྨིན་པ་གཉིས་ཡོད་པས། དང་པོ་
ལ༑ གཟུགས་བརྙན་འཇིག་རྟེན་པའི་རྫུན་པ་དཔེར་བྱེད་དགོས། གཉིས་པ་ལ། དབུ་
མ་པའི་རྫུན་པ་དཔེར་བྱེད་དགོས་པའི་ཕྱིར། དང་པོ་གྲུབ་སྟེ། རྣམ་བཤད་དགོངས་
པ་རབ་གསལ་ལས། འདིར་གཟུགས་བརྙན་སོགས་དཔེར་བཀོད་པ་ནི། འཇིག་རྟེན་
པས་གྲུབ་ཟིན་དཔེར་བཀོད་པ་ཡིན་གྱི། དབུ་མ་པས་རྫུན་པར་བཞག་པ་གྲུབ་ཟིན་དཔེར་
བཀོད་པ་ནི་མ་ཡིན་ནོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། ལམ་རིམ་
ཆུང་ངུ་ལས། ཐོག་མར་འཇིག་རྟེན་ན་རྫུན་པར་གྲགས་པའི་དཔེ་འདི་རྣམས་རང་བཞིན་
མེད་པར་རྟོགས་སུ་བཅུག་ནས། དེ་ནས་རྫུན་པར་མ་གྲགས་པའི་གཟུགས་སྒྲ་སོགས་
ཆོས་གཞན་རྣམས་རང་བཞིན་མེད་པར་རྟོགས་དགོས་ཤིང་། ཞེས་གསུངས་པའི་ཕྱིར།
རྩ་བར་འདོད་མི་ནུས་ཏེ། ཕྱིར་རྒོལ་དངོས་སྨྲ་ལ་དེ་བདེན་མེད་ཁོ་ན་འགོད་མི་རུང་
བའི་ཕྱིར། སྟོང་ཐུན་ལས། གཟུགས་བརྙན་སོགས་དཔེར་བཀོད་པ་ནི། བྱད་བཞིན་
གྱི་གཟུགས་བརྙན་ལ་དངོས་སྨྲ་བས་བདེན་མེད་ཀྱིས་ཁྱབ་པ་གྲུབ་ཟིན་པའི་རྒྱུ་མཚན་གྱིས་
མ་ཡིན་གྱི། ཞེས་སོགས་གསུངས་པའི་ཕྱིར། འདིར་དཔྱད་བྱ་མང་ཡང་ཡི་གེ་མང་
བས་དྭོགས་སོ། །ཞེས་གསུངས།
དེ་བཞིན་དུ། དེ་ཉིད་ཀྱིས་མཛད་པའི་དབུ་མ་ཆེན་མོ་ཤོག ༡༢༨ ན། ལས།
བདག་མེད་རྟོགས་པ་ཐམས་ཅད་རྟགས་སྦྱོར་བཀོད་པ་ལ་ལྟོས་པའི་ངེས་པ་མེད་དེ། དེ་
ལ་རྟགས་སྦྱོར་མ་བཀོད་ཀྱང་རྒྱུ་མཚན་ཡང་དག་གཅིག་མཐོང་ནའང༌། དེ་ལ་བརྟེན་
པའི་རྗེས་དཔག་སྐྱེས་པ་ཡོད་པའི་ཕྱིར། དཔེར་ན། ཕྱུགས་རྫིའི་རྒྱུད་ཀྱི་ལ་ཕར་རྒྱབ་

ཀྱི་དུ་བ་མཐོང་བ་ལ་བརྟེན་ནས་མེ་ཡོད་པར་རྟོགས་པའི་རྗེས་དཔག་ལྟ་བུ་ཡིན་པའི་ཕྱིར།
རྒྱུ་མཚན་ཡང་དག་མཐོང་བ་ལ་རྟགས་སྦྱོར་དང་ཐལ་བ་འགོད་མི་དགོས་ལ། རྟགས་
བཀོད་པ་ལ་ཡང་གཞན་གྲགས་དང་ཐལ་བ་གཉིས་ཀ་ཡོད་དེ། དེ་གཉིས་ཀས་བསྒྲུབ་
བྱ་ངེས་པའི་རྗེས་དཔག་སྐྱེ་ཐུབ་པར་འདི་པ་འདོད་པའི་ཕྱིར། སྐབས་འདིར་ཕྱིར་རྒོལ་
ལ་གཞི་དེ་བདེན་མེད་དུ་སྒྲུབ་པའི་ཚེ་རྒྱུད་མ་སྨིན་པའི་དངོས་སྨྲ་ལ་མཐུན་དཔེ་རྫུན་པ་
རགས་པ་དང་། རྒྱུད་སྨིན་པའི་རྒོལ་བ་སྐབས་བབས་སམ་དབུ་མ་པ་དེ་ལ་མཐུན་དཔེ་
རང་བཞིན་མེད་བཞིན་དུ་གྲུབ་པར་སྣང་ཡང་མ་གྲུབ་པའི་རྫུན་པ་ཕྲ་མོ་འགོད་པ་ཡིན་
པའི་ཕྱིར། ཞེས་དང་། དབུ་མ་ཆེན་མོ་ཤོག ༡༢༩ བ། ལས། འོ་ན། མངོན་སུམ་
དུ་ངེས་ཟིན་དེ་དཔེར་བཀོད་པ་སྟོང་ཉིད་རྟོགས་པ་ལ་ཇི་ལྟར་ཕན་སྙམ་ན། དེའི་ཕན་
ཚུལ་ཡོད་དེ། གཟུགས་བརྙན་གཙོ་བོར་གང་དུ་བྱད་བཞིན་དུ་སྣང་བ་ལྟར་མ་གྲུབ་བཞིན་
དུ་བུམ་སོགས་རང་ཉིད་གང་དུ་སྣང་བ་ལྟར་མ་གྲུབ་པར་རྟོགས་ན་སྟོང་ཉིད་རྟོགས་པར་
འཇོག་དགོས་ལ། གཟུགས་བརྙན་ཆ་གང་ནས་སྣང་བ་ལྟར་མ་གྲུབ་ཀྱང་། ཡོད་པར་
འཇོག་ཤེས་ན་བུམ་སོགས་སྣང་བ་ལྟར་ཆ་གང་ནས་ཀྱང་མ་གྲུབ་ཀྱང༌། ཡོད་པར་འཇོག་
ཤེས་པའི་ཀུན་རྫོབ་སྒྱུ་མ་ལྟ་བུ་འགྲུབ་པའི་ཕྱིར། ཞེས་དང༌། ཡང་དབུ་མ་ཆེན་མོ་
ཤོག ·༡༣༠ ན། ལས། རྒྱུད་སྨིན་པའི་རྒོལ་བ་སྐབས་བབས་དེ་ལ་རྫུན་པ་ཕྲ་མོ་
འགོད་པ་ཡིན་ཏེ། རྒོལ་བ་དེས་དེ་ལྟར་བཀོད་པ་ཐོག་མར་མཐུན་དཔེའི་སྟེང་དུ་སྟོང་
ཉིད་རྟོགས་ནས་རྩོད་གཞི་མྱུ་གུ་བདེན་མེད་རྗེས་སུ་ངེས་དགོས་པར་སྔར་བཤད་པ་ལྟར་
ཡིན་པའི་ཕྱིར། ཞེས་གསུངས་པའི་ཕྱིར། 
བདག་འཛིན་གཉིས་དང་བདག་མེད་གཉིས་ཀྱི་འཇོག་ཚུལ་ལ་དཔྱད་པ་ནི། ཐལ་

འགྱུར་བའི་ལུགས་འདིར་གང་ཟག་དང་ཆོས་ཀྱི་བདག་འཛིན་གཉིས་དམིགས་ཡུལ་གྱི་
སྒོ་ནས་འབྱེད་པ་མ་གཏོགས་འཛིན་སྟངས་ཕྲ་རགས་ཀྱི་སྒོ་ནས་མི་བྱེད་པར་གཉིས་ཀའང་
བདེན་འཛིན་ཕྲ་མོར་འདོད་ཅིང༌། དེ་བཞིན་དུ་བདག་མེད་གཉིས་ཀྱང་སྟོང་གཞི་ཆོས་
ཅན་གྱི་སྒོ་ནས་འབྱེད་པ་མ་གཏོགས་གང་གིས་སྟོང་པའི་དགག་བྱ་ལ་ཕྲ་རགས་མི་འབྱེད་
པར་གཉིས་ཀའང་བདེན་གྲུབ་བཀག་ཙམ་གྱི་སྟོང་ཉིད་ཕྲ་མོར་བཞེད་པ་ཡིན་ལ། དེ་
ལས་འཇིག་ལྟ་ལ་གང་ཟག་གི་བདག་འཛིན་ཡིན་པས་ཁྱབ་ཅིང་། དེ་ལ་ངར་འཛིན་
དང་༑ ང་ཡི་བར་འཛིན་པའི་འཇིག་ལྟ་གཉིས་ལས། ང་ཡི་བར་འཛིན་པའི་འཇིག་ལྟ་
འཇོག་ཚུལ་ལ་ཡིག་ཆ་སོ་སོའི་བཞེད་ཚུལ་ཇི་ལྟར་ཡོད་དགོད་པ་ལ།
༸གོང་ས་ལྔ་པ་ཆེན་པོ་མཆོག་ནི། ང་ཡི་བ་ང་མ་ཡིན་པར་བཞེད་པར་མངོན་
ཏེ༑ དེ་ཉིད་ཀྱིས་མཛད་པའི་འཇུག་པའི་རྣམ་བཤད་ཤོག ༡་༨ ན། ལས། ཁ་ཅིག
གང་ཟག་བདག་འཛིན་ལྷན་སྐྱེས་ཀྱི་དམིགས་རྣམ་གཉིས་སུ་ཕྱེ་བའི་དམིགས་པ་ཡིན་ན་
གང་ཟག་ཡིན་པས་ཁྱབ། ང་ཡི་བར་འཛིན་པའི་བློ་དེ་དེར་འཛིན་པའི་འཇིག་ལྟ་དང་
བདེན་འཛིན་གྱི་གཞི་མཐུན་ཡིན་ཟེར་ན། ང་ཡི་བ་ཆོས་ཅན། དེར་ཐལ། དེའི་ཕྱིར།
དེར་ཐལ། ང་ཡི་བར་འཛིན་པའི་བློ་འཇིག་ལྟ་གང་ཞིག བདེན་འཛིན་ཡིན་པའི་ཕྱིར།
ཞེས་གསུངས་པའི་ཕྱིར།
པཎ་ཆེན་བསོད་ནམས་གྲགས་པ་དང༌། རྗེ་བཙུན་ཆོས་ཀྱི་རྒྱལ་མཚན་རྣམ་
གཉིས་ཀྱི་བཞེད་པ་ལྟར་ན། མིག་རྣ་སོགས་ང་ཡི་བའི་མཚན་གཞི་ཡིན་པས་ང་ཡི་བ་
ང་མིན་ལ། འོན་ཀྱང་ང་ཡི་བར་འཛིན་པའི་འཇིག་ལྟ་འཇིག་ལྟ་ཡིན་པས་གང་ཟག་གི་

བདག་ཏུ་འཛིན་པས་ང་ལ་དམིགས་ནས་ང་དེ་ཉིད་རང་གི་མཚན་ཉིད་ཀྱིས་གྲུབ་པར་
འཛིན་དགོས་པ་བཅས་བཞེད་པ་ཡིན་ཏེ། 
དེ་ཡང་པཎ་ཆེན་བསོད་ནམས་གྲགས་པས་མཛད་པའི་དབུ་མའི་སྤྱི་དོན་དཔེ་
གཟུགས་ཤོག ༤༡ ན། ལས། ང་ཡི་བར་འཛིན་པའི་འཇིག་ལྟ་ལྷན་སྐྱེས་ཀྱི་དམིགས་
པ་ནི་ང་ཡི་བ་ཉིད་ཡིན་གྱི། ང་ཡི་བའི་མིག་རྣ་སོགས་མ་ཡིན་ཏེ། དེ་ཡིན་ན་འཇིག་
ལྟ་དང་ཆོས་ཀྱི་བདག་འཛིན་གཉིས་མི་འགལ་བར་འགྱུར་བའི་ཕྱིར་ཏེ། དེ་ཡིན་ན་འཇིག་
ལྟ་དེ་ང་ཡི་བའི་མིག་སྣ་སོགས་ལ་དམིགས་ནས་རང་གི་མཚན་ཉིད་ཀྱིས་གྲུབ་པར་འཛིན་
པའི་བདག་འཛིན་ཡིན་དགོས་པའི་ཕྱིར། སྟོང་ཐུན་ཆུང་བར། ང་ཡི་བ་གང་ཟག་མ་
ཡིན་པ་ལ་བསམ་ནས་ང་ཡི་བར་འཛིན་པའི་འཇིག་ལྟ་ལྷན་སྐྱེས་གང་ཟག་གི་བདག་འཛིན་
མ་ཡིན་པར་བཤད། མི་འཐད་དེ། ང་ཡི་བ་གང་ཟག་མ་ཡིན་ཀྱང་འཇིག་ལྟ་དེ་ང་
རང་གི་མཚན་ཉིད་ཀྱིས་གྲུབ་པར་འཛིན་པའི་འཇིག་ལྟ་ཡིན་པའི་ཕྱིར་ཏེ། དེ་ང་ཡི་བར་
འཛིན་པའི་འཇིག་ལྟ་ཡིན་པའི་ཕྱིར། མ་ཁྱབ་ན། བུམ་པ་རང་གི་མཚན་ཉིད་ཀྱིས་
གྲུབ་པར་འཛིན་པའི་འཇིག་ལྟ་ཁས་བླངས་པ་ལ་ཉེས་པ་མེད་པར་འགྱུར་རོ། །ང་ཡི་
བ་གང་ཟག་མ་ཡིན་པ་ནི། ང་ཡི་བའི་མཚན་གཞི་མིག་སྣ་སོགས་ང་ཡི་བར་འདོད་དགོས་
པའི་གནད་ཀྱིས་སོ། །ཞེས་གསུངས་སོ།།
དེ་བཞིན་དུ་རྗེ་བཙུན་ཆོས་ཀྱི་རྒྱལ་མཚན་མཆོག་གིས་མཛད་པའི་དབུ་མའི་སྤྱི་
དོན་དེབ་གཟུགས་ཤོག ༣༤༢ ལས། གཞན་ཡང་། ང་ཡི་བར་འཛིན་པའི་འཇིག་ལྟ་
ཆོས་ཅན། གང་ཟག་གི་བདག་འཛིན་ཡིན་པར་ཐལ། རང་གི་དམིགས་ཡུལ་དུ་གྱུར་

པའི་གང་ཟག་ལ་དམིགས་ནས་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་ཡིན་པའི་
ཕྱིར་ཏེ། རང་གི་དམིགས་ཡུལ་དུ་གྱུར་པའི་ང་ལ་དམིགས་ནས་རང་གི་མཚན་ཉིད་
ཀྱིས་གྲུབ་པར་འཛིན་པའི་བློ་ཡིན་པའི་ཕྱིར། ཞེས་གསུངས། ང་ཡི་བ་ང་མ་ཡིན་ཀྱང་
ང་ཡི་བ་ལ་དམིགས་ནས་རང་གི་མཚན་ཉིད་ཀྱིས་གྲུབ་པར་འཛིན་པ་ན།ང་ལ་ཡང་
དམིགས་ནས་རང་གི་མཚན་ཉིད་ཀྱིས་གྲུབ་པར་འཛིན་དགོས་པའི་རྒྱུ་མཚན་ལ། རྗེ་
བཙུན་ཆོས་ཀྱི་རྒྱལ་མཚན་མཆོག་གིས་འདི་ལྟར་གསུངས་ཏེ། དེ་ཉིད་ཀྱིས་མཛད་པའི་
དབུ་མའི་སྤྱི་དོན་ཤོག ༣༤༢ གོང་གི་འཕྲོད་ལས། དེས་ང་ལ་དམིགས་པའི་ཕྱིར་ཏེ།
ང་ཡི་བ་ཞེས་པའི་སྒྲས་ང་དངོས་སུ་བརྗོད་པའི་ཕྱིར། དེ་ལ་ཁ་ཅིག ང་ཡི་མིག་སྣ་
སོགས་ལ་དམིགས་ནས་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་ཆོས་ཅན། གང་
ཟག་གི་བདག་འཛིན་ཡིན་པར་ཐལ། རང་གི་དམིགས་ཡུལ་དུ་གྱུར་པའི་ང་ལ་དམིགས་
ནས་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་ཡིན་པའི་ཕྱིར་ཏེ། དེས་རང་གི་
དམིགས་ཡུལ་དུ་གྱུར་པའི་ང་ལ་དམིགས་པའི་ཕྱིར་ཏེ། དེས་ང་ལ་དམིགས་པའི་ཕྱིར།
དེར་ཐལ། ངའི་མིག་ཅེས་པའི་སྒྲས་ང་དངོས་སུ་བརྗོད་པའི་ཕྱིར། འཁོར་གསུམ་ཟེར་
ན༑ མ་གྲུབ་སྟེ། དེས་ང་ཡི་བའི་མཚན་གཞི་དངོས་སུ་བརྗོད། ཅིག་ཤོས་ཀྱིས་ང་ཡི་
བ་ཙམ་དངོས་སུ་བརྗོད་པའི་ཕྱིར། ཞེས་གསུངས་སོ།།
མཁས་གྲུབ་བསྟན་དར་བ་མཆོག་གི་བཞེད་ཚུལ་ནི། དེ་ཉིད་ཀྱིས་མཛད་པའི་
དབུ་མའི་མཐའ་དཔྱོད། ཤོག ༢༥༣ལས། འཇིག་ལྟ་གཉིས་པོ་དེ་དམིགས་པ་ཙམ་
གྱིས་འབྱེད་པ་མ་ཡིན་ཏེ། དམིགས་པའི་གཙོ་བོ་དམིགས་པར་འཇོག་ཚུལ་གྱི་སྒོ་ནས་
འབྱེད་པ་ཡིན་པའི་ཕྱིར། དེར་ཐལ། ང་ཙམ་གཉིས་ཀའི་དམིགས་པའི་གཙོ་བོར་མཚུངས་

པ་ལ། ངར་འཛིན་པའི་འཇིག་ལྟས་ང་ལ་དམིགས་ནས་ངར་རང་གི་མཚན་ཉིད་ཀྱིས་
གྲུབ་པར་འཛིན། ང་ཡི་བར་འཛིན་པའི་འཇིག་ལྟས་ང་ལ་དམིགས་ནས་དེ་མིག་རྣ་སོགས་
ལ་ལོངས་སྤྱོད་པ་པོར་རང་གི་མཚན་ཉིད་ཀྱིས་གྲུབ་པར་འཛིན་པའི་ཕྱིར་ཏེ། རང་འགྲེལ་
ལས༑ དེ་ལ་འཇིག་ཚོགས་ལ་ལྟ་བ་ནི། ང་དང་ང་ཡི་སྙམ་པ་དེ་ལྟ་བུའི་རྣམ་པར་ཞུགས་
པའི་ཤེས་རབ་ཉོན་མོངས་ཅན་ནོ། །ཞེས་གསུངས་པའི་ཕྱིར། དེ་ལྟར་བྱས་ན་ཕྱི་མའི་
དམིགས་པ་ལ་གཙོ་ཕལ་གཉིས་འབྱེད་དགོས་ཏེ་ལོངས་སྤྱད་བྱའམ་བདག་གིར་འཛིན་
རྒྱུའི་མིག་སྣ་སོགས་ལ་ཡང་དམིགས་དགོས་པའི་ཕྱིར། དེར་ཐལ། རྩ་བར། བདག་
གི་འདི་ཞེས་དངོས་ལ་ཆགས་སྐྱེད་པའི། །ཞེས་དང༌། དེའི་འགྲེལ་པ་ལས། འདི་ནི་
བདག་གི་འོ་སྙམ་དུ་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་
པ་ལ་དམིགས་ནས་མངོན་པར་ཞེན་པ་ཡིན་ནོ། །ཞེས་གསུངས་པའི་ཕྱིར། ཞེས་གསུངས།
དེ་ལ་སྐབས་འདིར། དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་
རྗེ་བཙུན་པདྨ་རྒྱལ་མཚན་མཆོག་གི་གསུང་རྒྱུན་དུ། ང་ཡི་བར་འཛིན་པའི་འཇིག་ལྟས་
ང་ལ་དམིགས་ནས་རང་གི་མཚན་ཉིད་ཀྱིས་གྲུབ་པར་འཛིན་དགོས་པའི་རྒྱུ་མཚན་ནི།
ང་ལ་དམིགས་ནས་ང་དེ་རང་ངོས་ནས་གྲུབ་པར་འཛིན་བཞིན་པའི་ངང་ནས་མིག་རྣ་
སོགས་ང་དེའི་ཡིན་པར་སྣང་བའི་སྒོ་ནས་ང་ཡི་འོ་སྙམ་དུ་རང་གི་མཚན་ཉིད་ཀྱིས་གྲུབ་
པར་འཛིན་གྱིན་ཡོད་པ་དེའི་གནད་ཀྱིས་ཡིན། ཞེས་བཀའ་གནང་བ་ཐོས།
དེ་ལ་ང་ཡི་བ་གང་ཟག་མ་ཡིན་པའི་རྒྱུ་མཚན་གཙོ་བོ་ནི། ང་ཡི་ཡིན་རྒྱུའི་མིག་
རྣ་སོགས་ང་ཡི་བའི་མཚན་གཞིར་འཇོག་དགོས་པ་འདིའི་གནད་ཀྱིས་ཡིན་པར་གསུངས་
ལ༑ མིག་རྣ་སོགས་ང་ཡི་བའི་མཚན་གཞིར་འཇོག་པའི་ཁུངས་ནི། སྟོང་ཐུན་སྐལ་

བཟང་མིག་འབྱེད་ཤོག ༡༠༥ ལས། རང་རྒྱུད་ཀྱིས་བསྡུས་པའི་མིག་རྣ་སོགས་ནི་ང་
ཡི་བའི་མཚན་གཞི་དང༌། གང་ཟག་དང་ཆོས་གཉིས་སུ་ཕྱེ་བའི་ཆོས་ཀྱི་མཚན་གཞི་
གཉིས་ཀ་ཡིན་ལ། ཞེས་གསུངས་པ་འདིའོ།།
ཀུན་མཁྱེན་འཇམ་དབྱངས་བཞད་པ་མཆོག་ནི། ང་ཡི་བ་ཞེས་པ་ང་ཡི་ཡིན་
རྒྱུའི་མིག་རྣ་སོགས་ལ་མི་འཇོག་ཅིང༌། མིག་རྣ་སོགས་ལ་བདག་པ་པོ་ལ་གོ་བ་ཡིན་
པས༑ ང་ཡི་བ་ནི་གང་ཟག་ཏུ་འཇོག་པར་བཞེད་དེ། དེ་ཉིད་ཀྱིས་མཛད་པའི་དབུ་
མ་ཆེན་མོ་དཔེ་གཟུགས་ཤོག ༤༡༣ བ། ལས། དེ་དག་(མིག་རྣ་སོགས)འདིའི་
འཇིག་ལྟ་གཉིས་ཀྱི་དམིགས་ཡུལ་སྐབས་ཀྱི་ང་ཡི་བ་མིན་པས་ང་ཡི་བ་ལ་དམིགས་ཞེས་
པ་ཡང་དེ་དག་ལ་དམིགས་པ་མ་ཡིན་པའི་ཕྱིར། རིགས་པའི་རྒྱ་མཚོ་ལས། ང་ཡི་བ་
ལ་དམིགས་ཞེས་པ་ནི། དེ་དག་ལ་དམིགས་པ་མ་ཡིན་ནོ། །ཞེས་གསལ་བར་གསུངས་
པའི་ཕྱིར། ཞེས་དང་། ཁྱོད་(མིག་རྣ་སོགས་)ང་ཡི་བ་མ་ཡིན་པར་ཐལ། ཁྱོད་ང་
ཡི་བའི་གདགས་གཞི་ཡིན་པའི་ཕྱིར། མ་ཁྱབ་ན། གང་ཟག་གི་གདགས་གཞི་ཕུང་པོ་
ལྔ་ཡང་གང་ཟག་ཡིན་པར་ཐལ། ང་ཡི་བའི་གདགས་གཞི་མིག་རྣ་སོགས་ང་ཡི་བ་ཡིན་
པའི་ཕྱིར། ཞེས་དང་། ཁྱོད་(མིག་རྣ་སོགས་)ངའི་ཡིན་རྒྱུའི་གཞི་དང་། ཁྱོད་བདག་
དེའི་ཡིན་པ་ལ་བརྟེན་ནས་བདག་གི་བའམ། བདག་གི་ཅན་ཞེས་བཞག་པའི་ཕྱིར། དཔེར་
ན༑ ནོར་ཅན་ལ་ནོར་བ་དང་རྟ་ཅན་ལ་རྟ་པ་བཞིན་ནོ། །ཞེས་གསུངས་སོ།།
ཉོན་མོངས་པའི་རྣམ་གཞག་འཇོག་ཚུལ་ལ། དབུ་མ་རང་རྒྱུད་པ་མན་ཆད་
དང་ཐུན་མོང་བའི་ཉོན་མོངས་ཀྱི་རྣམ་གཞག་དང་། ཐལ་འགྱུར་བ་རང་གི་ཐུན་མོང་

མ་ཡིན་པའི་ཉོན་མོངས་པའི་རྣམ་གཞག་འཇོག་ཚུལ་གཉིས་གསུངས་པ་སོ་སོའི་ངོས་འཛིན་
ལ་དཔྱད་པ་ནི། 
དབུ་མའི་རྣམ་བཤད་དགོངས་པ་རབ་གསལ་ལས་ཇི་ལྟར་གསུངས་པ་འགོད་
ན༑ དེ་ཉིད་ཀྱི་ཤོག ༡༩༠ ལས། དེ་ལྟར་བྱས་ན་ཆོས་ཀྱི་བདག་ཏུ་སྒྲོ་འདོགས་པ་
ཉོན་མོངས་ཅན་གྱི་མ་རིག་པར་འཇོག་པ་དང་། ང་དང་ང་ཡི་བ་རང་གི་མཚན་ཉིད་
ཀྱིས་གྲུབ་པར་འཛིན་པ་གཉིས་འཇིག་ལྟར་འཇོག་པ་རྣམས་མངོན་པ་བ་དང་མི་མཐུན་
ནོ༑ ༑ཞེས་དང་། དེ་ལྟར་ན་མཐར་འཛིན་པར་ལྟ་བ་ཡང་གཉིས་སོ། །ཞེས་དང༌།
ཆགས་སྡང་གཉིས་ཀྱང་འཇོག་ཚུལ་མི་འདྲའོ། །ཞེས་དང༌། དེ་དག་ལ་བརྟེན་ནས་
ང་རྒྱལ་སོགས་ཀྱང་ཤེས་པར་ནུས་ལ། ཐུན་མོང་མ་ཡིན་པའི་མ་རིག་པ་དང༌། འཇིག་
ལྟ་དང་། མཐར་ལྟ་ལ་ཡང་ཀུན་བརྟགས་དང་ལྷན་སྐྱེས་གཉིས་ཀ་ཤེས་པར་བྱ་སྟེ། ཚིག་
མངས་སུ་དྭོགས་ནས་མ་བྲིས་སོ། །ཞེས་དང༌། ཆགས་སོགས་ཀྱང་གཏི་མུག་དང་
མཚུངས་ལྡན་ཡིན་པས་དམིགས་པ་མཚུངས་པའི་ཕྱིར་རོ། །ཚུལ་མིན་ཡིད་བྱེད་དེ་
གཉིས་ཀྱིས་དྲངས་པའི་ཡུལ་ལ་འདོད་པའི་རྣམ་པ་ཅན་དང༌། མི་འདོད་པ་རྒྱབ་ཀྱིས་
ཕྱོགས་པའི་རྣམ་པ་ཅན་ནི། ཆགས་པ་དང་སྡང་བར་འགྱུར་བས་གང་ཟག་རང་རྐྱ་ཐུབ་
པའི་རྫས་ཡོད་དུ་འཛིན་པས་དྲངས་པའི་འདོད་མི་འདོད་ཀྱི་རྣམ་པ་ཅན་ཙམ་ཞིག་འདོད་
ཆགས་དང་ཞེ་སྡང་དུ་འཇོག་པ་མིན་པའི་ཕྱིར། ཞེས་གསུངས།
སྟོང་ཐུན་སྐལ་བཟང་མིག་འབྱེད་དཔེ་གཟུགས་ཤོག ༡༤༠ བ། ལས། དེའི་
ཕྱིར་འདོད་ཆགས་དང༌། ཞེ་སྡང་དང་། ང་རྒྱལ་དང༌། སྲེད་པ་ལ་སོགས་པ་ཉོན་
མོངས་པ་རེ་རེ་ལ་ཡང༌། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་ལ་བརྟེན་

ནས་བྱུང་བ་དང༌། དེ་ལ་མ་ལྟོས་པར་བདེན་འཛིན་ཙམ་གྱི་དབང་གིས་བྱུང་བ་གཉིས་
གཉིས་ཡོད་པས། ཐེག་པ་ཆེ་ཆུང་གི་མངོན་པའི་སྡེ་སྣོད་ནས་འབྱུང་བ་ཐུན་མོང་དུ་
གྲགས་པའི་ཉོན་མོངས་ཀྱི་རྣམ་གཞག་དང་ལུགས་འདི་འབའ་ཞིག་ལ་གྲགས་པའི་
ཉོན་མོངས་ཀྱི་རྣམ་གཞག་ཐུན་མོང་མ་ཡིན་པ་གཉིས་ཡོད་པར་ཤེས་པར་བྱའོ། །ཞེས་
གསུངས་སོ།། 
ཐུན་མོང་དང་ཐུན་མོང་མིན་པའི་ཉོན་མོངས་འཇོག་ཚུལ་དང༌། ཐུན་མོང་
མ་ཡིན་པའི་ཆགས་སྡང་སོགས་བདེན་འཛིན་དང་མཚུངས་ལྡན་དུ་འཇུག་པར་གསུངས་
པའི་དགོངས་པ་གང་ཡིན་སྐོར་ཡིག་ཆ་སོ་སོའི་བཞེད་པ་བཀོད་པ་ལ།
པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༢༠ ན། ལས། ཕ་རོལ་པོས་ཀུན་རྨོངས་མི་ཤེས་པ་ལ་མངོན་པ་ནས་
བཤད་པ་ལྟར་གྱི་ཉོན་མོངས་ཅན་ཡིན་མིན་གཉིས་འདོད་པ་བཞིན་དུ། སྲེད་པ་ལ་
ཡང་མངོན་པ་ནས་བཤད་པ་ལྟར་གྱི་ཉོན་མོངས་ཅན་ཡིན་མིན་གཉིས་སུ་འདོད་ཅིང་།
སྔར་བཤད་པའི་ལམ་དེ་གོམས་པར་བྱས་པ་ལས་མངོན་པ་ནས་བཤད་པ་ལྟར་གྱི་གང་
ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་ཉོན་མོངས་མངོན་འགྱུར་བས་དྲངས་པའི་
སྲེད་པ་རེ་ཞིག་ལྡོག་ཀྱང་། གང་ཟག་རང་བཞིན་གྱིས་གྲུབ་པར་འཛིན་པའི་བདེན་འཛིན་
གྱིས་དྲངས་པའི་སྲེད་པ་མི་ལྡོག་པའི་ཕྱིར་ཏེ། དེ་ཉིད་ལས། སྲེད་འདི་ཉོན་མོངས་ཅན་
མིན་ཡང༌། །ཀུན་རྨོངས་བཞིན་དུ་ཅི་སྟེ་མེད། །ཅེས་གསུངས། དེ་ཡང་གང་ཟག་
རང་ངོས་ནས་གྲུབ་པར་འཛིན་པའི་བདེན་འཛིན་གྱིས་དྲངས་པའི་སྲེད་པ་དེ་མངོན་པ་

ནས་བཤད་པ་ལྟར་གྱི་ཉོན་མོངས་ཅན་མ་ཡིན་པར་སྟོན་པ་ཡིན་གྱི་རང་ལུགས་ལ་ཉོན་
མོངས་ཅན་དུ་མི་འདོད་པ་ནི་མ་ཡིན་ཏེ། སྲེད་པ་དང་མ་རིག་པ་སོགས་ལ་ཉོན་མོངས་
ཅན་གྱིས་ཁྱབ་པས་སོ། །ཞེས་གསུངས་སོ། །དེ་ཡང་ཕལ་ཆེར་སྟོང་ཐུན་གྱི་གསུང་
འགྲོས་དང་མཐུན་པ་ལྟ་བུར་མངོན་ལ། དེ་ལྟར་ནའང༌། ལུགས་འདིའི་ཐུན་མོང་མ་
ཡིན་པའི་ཆགས་སྡང་སོགས་བདེན་འཛིན་དངོས་ཡིན་པར་འཇོག་མིན་སྐོར་ཞལ་གསལ་
མ་མཛད་དོ།། 
དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་རྗེ་བཙུན་པདྨ་རྒྱལ་
མཚན་ཆེན་པོ་མཆོག་གིས་ཇི་ལྟར་བཞེད་པ་ནི། ཉིད་ཀྱིས་མཛད་པའི་ཟབ་དོན་མིག་
འབྱེད་གསེར་གྱི་ཐུར་མ་སྟོད་ཆ་ཤོག ༣༤༨ ལས། འོ་ན། འཇུག་པའི་རྣམ་བཤད་
ལས་ཆགས་སོགས་རྣམས་གཏི་མུག་ལས་ཐ་མི་དད་པར་འཇུག་པ་ནི་གཏི་མུག་དང་
མཚུངས་ལྡན་དུ་འཇུག་གི་དེ་དང་བྲལ་བར་མི་འཇུག་པའོ། །ཞེས་པ་དང༌། ཆགས་
སོགས་ཀྱང་གཏི་མུག་དང་མཚུངས་ལྡན་ཡིན་པས་དམིགས་པ་མཚུངས་པའི་ཕྱིར་རོ།།
ཞེས་གསུངས་པ་རྣམས་ཀྱིས་ཆགས་སོགས་གཏི་མུག་དང་མཚུངས་ལྡན་དུ་གསུངས་ན་
འདིའི་མཚུངས་ལྡན་ཞེས་པ་མཚུངས་ལྡན་རྣམ་པ་ལྔ་མཚུངས་ལ་བྱའམ་དེ་ལས་གཞན་
ཞིག་འཇོག་ཅེ་ན། འདི་ལ་མཚུངས་ལྡན་རྣམ་པ་ལྔ་མཚུངས་ཀྱི་དོན་དུ་འཇོག་ན། རྫས་
དུས་རྟེན་དམིགས་པ་རྣམ་པ་ལྔ་མཚུངས་པའི་དོན་དུ་འཇོག་དགོས་པས་དེ་ནི་མི་རིགས་
ཏེ༑ ཞེས་དང༌། ཡང་དེའི་འཕྲོ་ཤོག ༣༥༡ ལས། དེས་ན་རང་ལུགས་འཇུག་པའི་
རྣམ་བཤད་ལས་དེ་ལྟར་གསུངས་པ་མཚུངས་ལྡན་རྣམ་པ་ལྔ་མཚུངས་ཀྱི་དོན་དུ་མི་འཇོག་
པར་གཏི་མུག་དང་དེ་ལ་བརྟེན་པའི་ཆགས་སོགས་རྣམས་དམིགས་པ་མཚུངས་ཤིང་རྣམ་

པ་རང་བཞིན་གིས་གྲུབ་པ་སྣང་བ་ཡང་མཚུངས་ལ། གཏི་མུག་དེའི་དབང་གིས་འཇུག་
པ་དང་དེ་དང་མི་འབྲལ་བར་འཇུག་པ་རྣམས་དོན་འདྲ་ལ། ཚུལ་དེ་ལྟར་དུ་གནས་པ་
གཞུང་གི་དགོངས་པར་སེམས་སོ། །ཞེས་གསུངས། 
སྐབས་འདིར་གཏི་མུག་བདེན་འཛིན་གྱིས་དྲངས་པའི་ཆགས་སྡང་སོགས་ཆོས་
ཅན༑ གཏི་མུག་བདེན་འཛིན་དང་མཚུངས་ལྡན་རྣམ་པ་ལྔ་མཚུངས་མིན་པར་ཐལ།
དེ་གཉིས་དམིགས་པ་ཙམ་མཚུངས་ཀྱང་དུས་དང་རྟེན་རྣམ་པ་མི་མཚུངས་པའི་ཕྱིར།
གཏི་མུག་བདེན་འཛིན་དང་དེས་དྲངས་པའི་ཆགས་སྡང་གཉིས་ཆོས་ཅན། དུས་མི་
མཚུངས་པར་ཐལ། གཏི་མུག་བདེན་འཛིན་གྱིས་ཡུལ་ལ་བདེན་པར་སྒྲོ་བཏགས་པ་
དེ་ལ་བརྟེན་ནས་རིམ་བཞིན་ཆགས་སྡང་སོགས་དྲངས་པའི་ཕྱིར་ཏེ། རྣམ་བཤད་དགོངས་
པ་རབ་གསལ་ཤོག ༡༩༢ ལས། རང་བཞིན་གྱིས་གྲུབ་པ་ཁོ་ནའི་ཡིད་དུ་འོང་མི་
འོང་སྒྲོ་བཏགས་པ་ལ་བརྟེན་ནས་ཆགས་སྡང་གཉིས་འཇུག་པའི་ཕྱིར། ཞེས་པའོ། །ཞེས་
གསུངས་པའི་ཕྱིར། བདེན་འཛིན་དང་དེས་དྲངས་པའི་ཆགས་སྡང་སོགས་ཆོས་ཅན།
ཁྱེད་གཉིས་རྣམ་པ་མཚུངས་པ་མིན་པར་ཐལ། འཇུག་པའི་རྣམ་བཤད་གོང་གི་འཕྲོ་
ལས༑ ཡུལ་ལ་ཡིད་དུ་འོང་མི་འོང་གི་ཁྱད་པར་སྒྲོ་འདོགས་པ་ནི་ཆགས་སྡང་གཉིས་
སྐྱེ་བའི་རྒྱུ་ཚུལ་མིན་ཡིད་བྱེད་ཡིན་པས། ཆགས་སྡང་གཉིས་ཀྱི་འཛིན་སྟངས་སྟོན་
པ་མིན་ནོ་ཞེས་ཆགས་སྡང་གཉིས་དང་དེ་འདྲེན་བྱེད་ཚུལ་མིན་ཡིད་བྱེད་ཀྱི་བདེན་འཛིན་
གྱི་འཛིན་སྟངས་མི་མཐུན་པ་གསུངས་པའི་ཕྱིར་དང༌། ཡང་འཇུག་པའི་རྣམ་བཤད་
གོང་གི་འཕྲོ་ལས། ཚུལ་མིན་ཡིད་བྱེད་དེ་གཉིས་ཀྱིས་དྲངས་པའི་ཡུལ་ལ་འདོད་པའི་
རྣམ་པ་ཅན་དང་མི་འདོད་པ་རྒྱབ་ཀྱི་ཕྱོགས་པའི་རྣམ་པ་ཅན་ནི་ཆགས་པ་དང་སྡང་བར་

འགྱུར་བས་ཞེས་འདོད་ཆགས་དང་ཞེ་སྡང་གི་འཛིན་སྟངས་ནི་ཡུལ་ཡིད་དུ་འོང་བ་དང་།
མི་འོང་བ་བདེན་པར་འཛིན་པ་ཙམ་མིན་པར་ཡུལ་དེ་འདོད་པའི་རྣམ་པ་ཅན་འདོད་ཆགས་
ཀྱི་འཛིན་སྟངས་དང༌། ཡུལ་དེ་མི་འདོད་པའི་རྣམ་པ་ཅན་ཞེ་སྡང་གི་འཛིན་སྟངས་
སུ་གསུངས་པས་འདོད་པའི་རྣམ་པ་ཞེས་པ་ནི་ལྷག་པར་ཡིད་དུ་འོང་བ་དང་། མི་འདོད་
པའི་རྣམ་པ་ཞེས་པ་ཡང་ལྷག་པར་ཡིད་དུ་མི་འོང་བ་ལ་བྱེད་དགོས་པའི་ཕྱིར་དང་། གཞན་
ཡང་རང་བཞིན་གྱིས་གྲུབ་པར་འཛིན་པའི་བདེན་འཛིན་གྱིས་དྲངས་པའི་ལུགས་འདིའི་
ཐུན་མོང་མ་ཡིན་པའི་ཆགས་སྡང་ལྟ་བུ་བདེན་འཛིན་དུ་ནན་གྱིས་སྒྲུབ་པའི་རྒྱུ་མཚན་
ཉོན་མོངས་དེ་དག་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་བདག་འཛིན་ལ་
མ་ལྟོས་པར་རང་བཞིན་གྱིས་གྲུབ་པར་འཛིན་པའི་བདེན་འཛིན་ཕྲ་མོས་འདྲེན་པའི་ཆ
ནས་དེ་ལྟར་འཇོག་ན། དེས་དྲངས་པའི་མཐར་ལྟ་སོགས་གཞན་ཡང་མང་བས་དེ་དག་
ཀུན་བདེན་འཛིན་དུ་འཇོག་པར་ཐལ་ནའང༌། དེ་ལྟར་འཇོག་མི་ནུས་པའི་ཕྱིར། འདོད་
ཆགས་དང་ཞེ་སྡང་ཞེས་པ་སོ་སོའི་ཐུན་མོང་མ་ཡིན་པའི་འཛིན་སྟངས་ཀྱི་ཡུལ་སོ་སོར་
མི་འཇོག་པར་བྱེད་ལས་གཅིག་པུའི་སྒོ་ནས་འཇོག་ན་རྟག་འཛིན་དང་ལོག་ལྟ་སོགས་
དང་མཚུངས་ལྡན་དུ་གྱུར་པའི་ཆགས་སྡང་འཇོག་པར་འགྱུར་རོ་སྙམ་ཡང་ངེས་པ་མ་
ཐོབ་པས་མཁས་པའི་གསུང་ལ་བརྟེན་ནས་དཔྱད་པར་འཚལ་ལོ།།
དགེ་བའི་བཤེས་གཉེན་ཆེན་པོ་རྗེ་བཙུན་པདྨ་རྒྱལ་མཚན་མཆོག་གིས་ཇི་ལྟར་
བཞེད་པ་ནི། ཟབ་དོན་མིག་འབྱེད་སེར་གྱི་ཐུར་མ་སྟོད་ཆ། ༣༤༢ ལས། གང་ཟག་
རང་རྐྱ་ཐུབ་པའི་རྫས་ཡོད་དུ་འཛིན་པ་སོགས་ལ་ལྟོས་མེད་དུ་དེ་རང་བཞིན་གྱིས་ཡོད་
པར་འཛིན་པའི་མ་རིག་པ་དེས་དྲངས་པའི་ཡུལ་ཡིད་དུ་འོང་མི་འོང་དང་བར་མ་དག་

ལ་ཚུལ་མིན་ཡིད་བྱེད་ཀྱི་རྟོག་པས་སྡུག་པ་དང་མི་སྡུག་པ་སོགས་ཚུལ་བཞིན་མ་ཡིན་
པར་ལྷག་པར་སྒྲོ་བཏགས་ནས་ཡུལ་ལ་སྲེད་པ་དང་སྡང་བ་ལ་སོགས་པའི་ཉོན་མོངས་
པ་རྣམས་ནི་རང་སྡེ་གཞན་གྱིས་ཉོན་མོངས་སུ་འཇོག་མི་ནུས་པ་ལུགས་འདིའི་ཐུན་མོང་
མ་ཡིན་པའོ། །ཞེས་གསུངས་པས་རང་རྒྱུད་པ་མན་ཆད་རང་སྡེས་ཉོན་མོངས་སུ་ངོས་
འཛིན་ཐུབ་པའི་ཉོན་མོངས་ལ་ཐུན་མོང་བ་དང་དེ་ལྟར་ངོས་འཛིན་མི་ཐུབ་པར་ཐལ་
འགྱུར་བ་ཁོ་ནས་ཉོན་མོངས་སུ་ངོས་འཛིན་ཐུབ་པ་འདི་ལུགས་འདིའི་ཐུན་མོང་མིན་པའི་
ཉོན་མོངས་ཀྱི་དོན་དུ་བཞེད་དོ།།
 རྗེ་བཙུན་ཆོས་ཀྱི་རྒྱལ་མཚན་མཆོག་ཀྱང་དེ་དང་མཐུན་པ་ཙམ་ལས་དམིགས་
བསལ་ཞལ་གསལ་མཇལ་ཡུལ་མ་གྱུར་ཏོ།།
མཁས་གྲུབ་བསྟན་དར་བ་མཆོག་གི་བཞེད་པ་ནི། ཉིད་ཀྱིས་མཛད་པའི་དབུ་
མའི་སྤྱི་དོན་ཤོག ༣༤༤ ལས། བདེན་འཛིན་དེས་དངོས་སུ་དྲངས་པའི་འདོད་ཆགས་
དེས་བདེན་འཛིན་གྱི་དམིགས་པ་ལ་དམིགས་ནས་རང་ངོས་ནས་གྲུབ་པར་སྣང་བ་ཡིན་
གྱི༑ དེའི་ཞེན་ཡུལ་ལ་དམིགས་ནས་རང་ངོས་ནས་གྲུབ་པར་སྣང་བ་མ་ཡིན་ཏེ། དེ་
གཉིས་དམིགས་པ་མཚུངས་ཀྱང་འཛིན་སྟངས་མི་མཚུངས་པའི་ཕྱིར་ཏེ། འདོད་ཆགས་
ཀྱིས་བདེན་པར་མི་འཛིན་པའི་ཕྱིར། དེ་འདྲའི་འདོད་ཆགས་བདེན་འཛིན་མ་ཡིན་པའི་
ཕྱིར་ཞེས་གསུངས་ལ། སྐབས་འདིར་དེ་ལྟར་གསལ་ཡང་། དབུ་མའི་སྤྱི་དོན་ཤོག་
ངོས༑ ༣༤༣ ལས། ཆགས་སོགས་དང་པོར་སྐྱེ་བའི་ཚེ་ན། བདག་འཛིན་དེ་གཉིས་
ལ་བརྟེན་ནས་སྐྱེས་མཐར་དེ་དང་མཚུངས་ལྡན་དུ་འཇུག་པའི་ཕྱིར། ཞེས་ཀྱང་གསུངས་
པས༑ དེ་སྐོར་ལ། ཡིག་ཆའི་རྒྱན་འཛིན་མཁས་པའི་བཞེད་ཚུལ་ལ་བདེན་འཛིན་དང་

མཚུངས་ལྡན་གྱི་འདོད་ཆགས་ཕྲ་མོ་ཞིག་ཀྱང་འཇོག་དགོས་པ་ཡིག་ཆའི་དགོངས་པར་
བཞེད་སྲོལ་ཡོད་པ་མཁས་པའི་ཞལ་ལས་ཐོས་སོ།། 
ཀུན་མཁྱེན་འཇམ་དབྱངས་བཞད་པ་མཆོག་ནི། ཐལ་འགྱུར་བའི་ཐུན་མོང་
མ་ཡིན་པའི་ཆགས་སྡང་རྨོངས་གསུམ་ག་བདེན་འཛིན་དུ་བཞེད་པ་ཡིན་ཏེ། དེ་ཉིད་
ཀྱིས་མཛད་པའི་དབུ་མ་ཆེན་མོ་ཤོག ༡༠༦ བ། ལས། དེ་ལྟར་ན་འདིར་ཐུན་མོང་
མ་ཡིན་པའི་དུག་གསུམ་ཀྱང་ཡོད་དེ། མངོན་པ་ནས་བཤད་པའི་འཛིན་སྟངས་ཅན་
གྱི་དུག་གསུམ་དང་། ཤེར་མདོ་ནས་བཤད་པའི་བདག་མེད་འགལ་ཟླའི་རྣམ་ཅན་གྱི་
དུག་གསུམ་ཡོད་པའི་ཕྱིར། ཞེས་དང༌། ཡང་དབུ་མ་ཆེན་མོ་ཤོག ༡༠༦ ན། ལས།
མ་རིག་པ་ལ་གཉིས་ཡོད་པ་དེ་བཞིན་དུ། དེ་དང་མཚུངས་ལྡན་གྱི་སྲེད་པའང་གཉིས་
ཡོད་པའི་ཕྱིར། དེར་ཐལ། ཆགས་སྡང་གཉིས་དང་གཏི་མུག་མི་འགལ་བར་ཡུལ་
ལ་འཇུག་པའི་ཕྱིར་ཏེ། ལུས་དབང་མིག་སོགས་བཞིན་རྟེན་པའི་ཕྱིར་ཏེ། བཞི་བརྒྱ་
པ་ལས། ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་གྱུར་ཏེ། །ཞེས་
གསུངས་པའི་ཕྱིར། ཞེས་དང༌། ཡང༌། གྲུབ་མཐའ་ཆེན་མོ་དཔེ་གཟུགས་ཤོག ༢༠༣
ན༑ ལས། རང་རྒྱུད་པ་མན་ཆད་ཀྱིས་བདེན་འཛིན་གྱི་ཆགས་སོགས་མི་འདོད་ཀྱང་།
འདིར་བདག་འཛིན་རགས་པའི་རྣམ་པ་ཅན་དུ་མ་ཟད། བདེན་འཛིན་གྱི་རྣམ་པ་ཅན་
གྱི་དུག་གསུམ་བཞེད་དོ། །མ་རིག་པ་དེ་གཉིས་ཡོད་པ་ལྟར་སྲེད་སོགས་ལ་ཡང་དེ་གཉིས་
ཡོད་པ་ཐུན་མོང་མ་ཡིན་པ་ཡིན་པའི་ཕྱིར། སྤྱོད་འཇུག་ལས། སྲེད་འདི་ཉོན་མོངས་
ཅན་མིན་ཡང༌། །ཀུན་རྨོངས་བཞིན་དུ་ཅི་སྟེ་མིན། །ཞེས་སོ། །ཞེས་གསུངས་
པའི་ཕྱིར།

ཚུ སྐབས་འདིར་ཐལ་འགྱུར་པའི་ལུགས་ལ། གང་ཟག་རང་རྐྱ་ཐུབ་པའི་རྫས་ཡོད་
དུ་འཛིན་པ་དང༌། གང་ཟག་ཕུང་པོ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་
རྫས་ཡོད་དུ་འཛིན་པ་དང༌། གང་ཟག་རྟག་ཅིག་རང་དབང་ཅན་དུ་འཛིན་པ་བཅས་
ཀྱི་འཛིན་ཚུལ་དང༌། དེ་དག་ལ་ཀུན་བརྟགས་དང་ལྷན་སྐྱེས་གང་འཇོག་བཅས་ཀྱི་སྐོར་
ལ་བཞེད་ཚུལ་ཇི་ལྟར་ཡོད་འགོད་པ་ལ།
དེ་ཡང་དབུ་མའི་རྣམ་བཤད་དགོངས་པ་རབ་གསལ། ཤོག ༡༩༡ ལས།
གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་ནི་གྲུབ་མཐས་བློ་མ་བསྒྱུར་པ་ལ་ཡ
ཡོད་མོད་ཀྱང༌། གང་ཟག་ཕུང་པོ་དང་མཚན་ཉིད་མི་མཐུན་པའི་གཞན་དུ་ཡོད་པར་
འཛིན་པ་ནི་གྲུབ་མཐས་བློ་མ་བསྒྱུར་བ་ལ་མེད་དོ། །ཞེས་གསུངས་པ་དང༌།
ལེགས་བཤད་སྙིང་པོ་དེབ་གཟུགས་ཤོག ༡༤༦ ལས། གང་ཟག་གི་བདག་
མེད་ནི། རང་སྡེ་ཐེག་པ་ཆེ་ཆུང་གི་གྲུབ་མཐའ་སྨྲ་བ་གཞན་གྱི་ལྟར་ན། གང་ཟག་
ཕུང་པོ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་རྫས་སུ་མེད་པ་ཙམ་ལ་འདོད་
དོ༑ ༑དེའི་ཚུལ་ནི། ང་ཞེས་འཛིན་པའི་གཞིའི་བདག་འདི་ཕུང་པོའི་རྗེ་བོ་ལྟ་བུ་དང་།
ཕུང་པོ་རྣམས་དེའི་ཁོལ་ལྟ་བུར་འཛིན་ཏེ། ཞེས་དང༌། དེའི་ཤོག ༡༤༨ ལས། གཞན་
ཡང་རང་རྐྱ་ཐུབ་པའི་རྫས་ཡོད་ཀྱི་བདག་དེ་ནི་ཕྱི་རོལ་པས་ཕུང་པོ་ལས་དོན་གཞན་དུ་
ཀུན་ཏུ་བཏགས་པའི་ནང་གི་བྱེད་པའི་སྐྱེས་བུ་ཡོད་པར་བཟུང་བའི་ཡུལ་ཡིན་ལ། ཞེས་
དང་༑ ཡང་དེའི་ཤོག ༡༥༨ ལས། འོ་ན་ཆོས་དང་གང་ཟག་གི་བདག་འཛིན་ལྷན་
སྐྱེས་འཛིན་སྟངས་མི་མཐུན་པ་གཉིས་གཉིས་ནི་མེད་པས། རང་རྒྱུད་པས་བཤད་པ་
དེ་དག་ཇི་ལྟར་ཡིན་སྙམ་ན། དེ་ལ་ཕུང་པོ་དང་མཚན་ཉིད་མི་མཐུན་པའི་གང་ཟག་

རང་རྐྱ་ཐུབ་པའི་རྫས་ཡོད་དུ་འཛིན་པ་ནི། གང་ཟག་རྐང་ལག་སོགས་ཀྱི་ཆོས་
ལས་རྫས་གཞན་དུ་འཛིན་པ་ཡིན་པས་གྲུབ་མཐས་བློ་མ་བསྒྱུར་བ་ལ་མེད་དེ། །ཞེས་
གསུངས་སོ།། 
རྒྱལ་ཚབ་རྗེའི་སྤྱོད་འཇུག་ཊཱིཀྐ་ཤོག ༤༢༤ ལས། གང་ཟག་དང་ཕུང་པོ་རྗེ་
བོ་དང་ཁོལ་པོ་བཞིན་དུ་འཛིན་པ་ནི་ཀུན་བརྟགས་འབའ་ཞིག་ཏུ་ཤེས་པར་བྱའོ། །ཞེས་
གསུངས༑
སྟོང་ཐུན་ཤོག ༡་༡ ལས། བྱེ་བྲག་ཏུ་སྨྲ་བ་ནས་དབུ་མ་རང་རྒྱུད་པའི་
བར་ཐེག་པ་ཆེ་ཆུང་གི་རང་སྡེ་སུའི་ལུགས་ལ་ཡང་གང་ཟག་རང་རྐྱ་ཐུབ་པའི་རྫས་ཡོད་
དུ་འཛིན་པ་ཉིད་གང་ཟག་གི་བདག་འཛིན་ལྷན་སྐྱེས་ཀྱི་འཛིན་སྟངས་ཡིན་པར་འདོད་
ལ༑ དེའི་ཚུལ་ནི། ང་ཞེས་འཛིན་པའི་གཞིའི་བདག་འདི་ཕུང་པོའི་རྗེ་བོ་ལྟ་བུ་དང་
ཕུང་པོ་རྣམས་བདག་དེའི་ཁོལ་པོ་ལྟ་བུར་འཛིན་ཏེ། ངའི་གཟུགས། ངའི་ཚོར་བ་ཞེས་
སོགས་ཀྱི་སྒོ་ནས་ཕུང་པོ་རྣམས་བདག་དེས་དབང་བསྒྱུར་བྱར་འཛིན་པའི་ཕྱིར་རོ། །དེས་
ན་རྗེ་ཁོལ་ལྟར་བདག་དང་ཕུང་པོ་མཚན་ཉིད་མི་མཐུན་པར་རང་རྐྱ་བར་སྣང་ལ། དེ་
ལྟར་དུ་ཡོད་པར་ཞེན་པ་ནི་རྫས་ཡོད་དུ་འཛིན་པའོ། །ཞེས་གསུངས་སོ།།
གོང་བརྗོད་བདག་འཛིན་རགས་པ་རྣམས་ཀྱི་ཁྱད་པར་ཐོག་པཎ་ཆེན་བསོད་
ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༥༩ བ།
ལས༑ གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་བློ་ལྷན་སྐྱེས་ཡོད་པ་གོང་
དུ་བཤད་པ་ལྟར་དང༌། གང་ཟག་ཕུང་པོ་དང་མཚན་ཉིད་མི་མཐུན་པའི་གཞན་དུ་ཡོད་

པར་འཛིན་པའི་བློ་ལྷན་སྐྱེས་ནི་མེད་དེ། གང་ཟག་རྟག་གཅིག་རང་དབང་ཅན་དུ་འཛིན་
པའི་བློ་ལྷན་སྐྱེས་མེད་པ་གང་ཞིག དེ་གཉིས་དོན་གཅིག་པའི་ཕྱིར་ཏེ། ཕུང་པོ་མི་རྟག་
ཅིང་ཆ་དང་བཅས་པ་རྒྱུ་རྐྱེན་གཞན་གྱི་དབང་དུ་སོང་བའི་མཚན་ཉིད་ཅན་ཡིན་པའི་
ཕྱིར༑ ཞེས་གསུངས་པ་དང་། དེའི་འཕྲོ་ལས། འདི་ལ་བརྟེན་ནས་གང་ཟག་རྟག་
འཛིན་རྟོག་པ་ལྷན་སྐྱེས་ཀྱང་མེད་པར་ཤེས་པར་བྱ་སྟེ། གྲུབ་མཐའ་འོག་མའི་ཤན་བསྲེ་
བར་མི་བྱའོ། །ཞེས་དབུ་མ་ཐལ་འགྱུར་བའི་ལུགས་འདིར། རྟག་འཛིན་ལྷན་སྐྱེས་
ཞལ་གྱིས་མི་བཞེད་པ་ལྟ་བུའི་གསུང་ཚིག་ཐོན་པ་འདིའི་དགོངས་པ་འགྲེལ་ཚུལ་ལ། འཛིན་
མཚམས་མི་འདྲ་བ་སྣ་ཚོགས་ཤིག་ཡོད་དེ། མཁས་པ་འགའ་ཞིག་གིས་གསུང་ཟིན་ལྟར
ཐལ་འགྱུར་བའི་ལུགས་འདིར། གང་ཟག་སོགས་རྟག་པར་འཛིན་པ་ལ་སྐད་ཅིག་རེ་
རེ་ནས་འཇིག་མི་འཇིག་དཔྱད་ནས་མི་འཇིག་པར་འཛིན་དགོས་པས། རྟག་འཛིན་ཡིན་
ན་ཀུན་བརྟགས་ཡིན་པས་ཁྱབ་གསུངས་པ་དང༌། ཡང༌། མཁས་པ་ལ་ལས། གསུང་
དེའི་དགོངས་པ་ནི། རྟག་གཅིག་རང་དབང་ཅན་ཞེས་པའི་རྟག་པར་འཛིན་པའི་བློ་ལྷན་
སྐྱེས་མེད་པ་ལ་དགོངས་ཀྱི། སྤྱིར་རྟག་འཛིན་ལྷན་སྐྱེས་ཡོད་ཅེས་ལན་འདེབས་མཛད་
ལ༑ འགའ་ཞིག་གིས་ནི། སྤྱིར་ཐལ་འགྱུར་བའི་ལུགས་འདིར། རྟག་འཛིན་ལྷན་
སྐྱེས་མེད་ཅེས་པའི་དོན་ག་ལ་ཡིན་ཏེ། གཤམ་དུ་གསལ་བ་ལྟར། ལེགས་བཤད་སྙིང་
པོ་དང༌། ལམ་རིམ་ཆེན་མོ། དབུ་མའི་རྣམ་བཤད་དགོངས་པ་རབ་གསལ་བཅས་
ལས༑ རྟག་འཛིན་ལྷན་སྐྱེས་ཡོད་པའི་གསུང་ཚིག་མང་དུ་བྱུང་བའི་ཕྱིར། དེས་ན།
རང་རྒྱུད་པ་མན་ཆད་ཀྱིས་བཞག་པའི་རང་རྐྱ་ཐུབ་པའི་རྫས་ཡོད་དུ་འཛིན་ཚུལ་དེ་ལ་
ཐལ་འགྱུར་བས་དཔྱད་པ་ན། ཀུན་བརྟགས་ཀྱི་འཛིན་ཚུལ་སོང་བ་ལྟར། གྲུབ་མཐའ་

འོག་མས་བཞག་པའི་གང་ཟག་རྟག་པར་འཛིན་པའི་འཛིན་ཚུལ་དེ་ཡང་ཐལ་འགྱུར་བས་
དཔྱད་ན།རྟག་འཛིན་ཀུན་བརྟགས་སུ་སོང་བའི་དོན་ཡིན་ཞེས་པའི་དོན་དུ་གོ་དགོས་
ཏེ༑ འདི་ལ་བརྟེན་ནས་ཞེས་པའི་གསུང་གི་ནུས་པ་ལ་བསམ་ན་དེ་ལྟར་འཇོག་དགོས་
སམ་གསུང་ངོ་།།
དགེ་བའི་བཤེས་གཉེན་ཆེན་པོ་འབྲས་བློ་གླིང་ཤག་སྐོར་མཁན་རིན་པོ་ཆེ་ཉི་མ་
རྒྱལ་མཚན་མཆོག་གི་གསུང་རྒྱུན་དུ། ལེགས་བཤད་སྙིང་པོའི་གསུང་གོང་འོག་སྒྲིག་
ན་གང་ཟག་ཕུང་པོ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་རྫས་ཡོད་དུ་འཛིན་
ཚུལ་ལ། གང་ཟག་དང་ཕུང་པོ་རྗེ་ཁོལ་ལྟར་མཚན་ཉིད་མི་མཐུན་པ་འཛིན་ཚུལ་ཞིག་
དང་༑ ཕུང་པོ་མི་རྟག་ཅིང་ཆ་དང་བཅས་པ་རྒྱུ་རྐྱེན་ལ་ལྟོས་པའི་མཚན་ཉིད་དང་ལྡན་
ལ༑ གང་ཟག་མཚན་ཉིད་དེ་དག་དང་བྲལ་བའི་རྟག་གཅིག་རང་དབང་ཅན་གྱི་རྫས་
ཡོད་དུ་འཛིན་ཚུལ་གཉིས་ཐོན་པས། སྔ་མ་ལ་ལྷན་སྐྱེས་ཡོད་ཀྱང་ཕྱི་མ་ལ་ཀུན་བཏགས་
ཀྱིས་ཁྱབ་ཅེས་བཀའ་བསྩལ་བ་ཐོས།
དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་པདྨ་རྒྱལ་མཚན་མཆོག་
གིས་ཇི་ལྟར་བཞེད་པ་ནི། ཐལ་འགྱུར་པའི་ལུགས་འདིར་རྟག་འཛིན་དངོས་ལ་ཡིག་
ཆ་ལས་གསུངས་པ་ལྟར་ཀུན་བརྟགས་མ་གཏོགས་ལྷན་སྐྱེས་མེད། སྤྱིར་རྟག་པར་འཛིན་
ཚུལ་ཙམ་ལ། ལོ་ཟླ་ཞག་སོགས་ཀྱི་དུས་སྔ་ཕྱི་འདྲེས་པར་འཛིན་ཚུལ་མང་དུ་ཡོད་པས་
དུས་འདྲེས་ཀྱི་རྟག་འཛིན་ལ་ལྷན་སྐྱེས་ཡོད་ཀྱང༌། རྟག་འཛིན་དངོས་ཀྱི་འཛིན་ཚུལ་
ནི༑ དངོས་པོ་རྣམས་རང་ཉིད་གྲུབ་ཙམ་ནས་མི་འཇིག་པའི་བདག་ཉིད་དུ་འཛིན་པ་

འདི་ཡིན་པས་དེ་ལ་ཀུན་བརྟགས་ཀྱི་འཛིན་པས་ཁྱབ་ཚུལ་ཉིད་ཀྱིས་མཛད་པའི་ཟབ་དོན་
མིག་འབྱེད་དུ་གསལ་བས་གཟིགས་པར་ཞུའོ།། 
དགེ་བའི་བཤེས་གཉེན་ཆེན་པོ་འབྲས་ཤག་སྐོར་མཁན་རིན་པོ་ཆེ་ཉི་མ་རྒྱལ་
མཚན་མཆོག་གི་གསུང་རྒྱུན་དུ། ཡིག་ཆ་ལས་ལུགས་འདིར་རྟག་འཛིན་ལྷན་སྐྱེས་མེད་
པ་ལྟ་བུའི་གསུང་ཚིག་ཐོན་པ་ནི་རྟག་གཅིག་རང་དབང་ཅན་ཞེས་རྟག་འཛིན་འདི་ལ་ལྷན་
སྐྱེས་མེད་པ་ལ་གོ་དགོས། རྟག་གཅིག་རང་དབང་ཅན་ཞེས་པའི་རྟག་འཛིན་ནི། རྟག་
གཅིག་རང་དབང་གི་བདག་འཛིན་ཚུལ་ལ་སོ་སོར་ཕྱེ་ནས་འཛིན་ཚུལ་ལ་རྟག་པའི་རང་
རྐྱ་བ་དང་གཅིག་པུའི་རང་རྐྱ་བ་དང་རྒྱུ་རྐྱེན་ལ་ལྟོས་མེད་རང་དབང་ཅན་གྱི་རང་རྐྱ་
བ་འཛིན་ཚུལ་སོ་སོར་ཡོད་པས་དེ་འདྲའི་རྟག་པའི་རང་རྐྱ་བ་འཛིན་པ་འདི་ལ་ལྷན་སྐྱེས་
མེད་པར་འཇོག་ཅེས་བསྩལ་ཞིང་དྲི་ལན་སྙིང་པོ་གསལ་བར་ཡང་དེ་བཞིན་འཁོད།
དེ་ལ་ཐལ་འགྱུར་བའི་ལུགས་འདིར་རྟག་འཛིན་ལ་ལྷན་སྐྱེས་ཡོད་པའི་ལུང་ནི།
ལེགས་བཤད་སྙིང་པོ། ༢༡༦ ལས། མ་དཔྱད་པར་ཐོག་མེད་ནས་བརྒྱུད་དེ་འོངས་
པའི་འཁྲུལ་ངོར་ཡོད་པ་ཙམ་ལ་ཀུན་རྫོབ་ཏུ་ཡོད་པར་འཇོག་པས་སྐྱོན་མེད་དོ། །ཞེས་
ཀྱང་སྨྲ་མི་ནུས་ཏེ། དེ་ལྟར་ན། སྔ་ཕྱི་གཅིག་འཛིན་གྱི་རྟག་འཛིན་དང་གང་ཟག་དང་
ཆོས་རང་གི་མཚན་ཉིད་ཀྱིས་གྲུབ་པར་འཛིན་པའི་བདག་འཛིན་ལྷན་སྐྱེས་ཀྱི་ཞེན་ཡུལ་
ཡང་ཐ་སྙད་དུ་ཡོད་པར་འགྱུར་རོ། །ཞེས་གསུངས་པ་དང༌། དབུ་མའི་རྣམ་བཤད་
དགོངས་པ་རབ་གསལ་ཤོག ༡༩༤ ལས། མཐར་ལྟ་ལ་ཡང་ཀུན་བརྟགས་དང་ལྷན་
སྐྱེས་གཉིས་ཀ་ཤེས་པར་བྱ་སྟེ། ཞེས་དང༌། ལམ་རིམ་ཆེན་མོ། ཤོག ༦༣༠ ལས་

ཀྱང་༑ འཇིག་རྟེན་ན་ཐོག་མ་མེད་པ་ནས་གྲགས་པའི་དོན་ཡིན་ཡང་རིགས་པས་གནོད་
པས་ན་ཐ་སྙད་དུའང་མེད་པ་ནི་མ་རིག་པས་དངོས་པོ་རྣམས་ལ་རང་གི་ངོ་བོ་སྒྲོ་བཏགས་
པ་དང་། འཇིག་ལྟས་རང་གི་ངོ་བོས་གྲུབ་པའི་ང་དང་ང་ཡི་པ་འཛིན་པ་དང༌། ཁ་
སང་གི་རི་དེ་རིང་གི་རི་ཡིན་པར་འཛིན་པ་སོགས་ཀྱི་ཡུལ་རྣམས་ཡིན་པས། ཞེས་གསུངས་
པ་རྣམས་དང༌། ཡང་ལམ་རིམ་ལྷག་མཐོང་ཆེན་མོ་ཤོག ༦༣༠ ལས། རྟག་སོགས་
བཞི་བོ་འཇིག་རྟེན་ལ་ཐུན་མོང་དུ་གྲགས་ཀྱང་དེར་འཛིན་པ་ཀུན་རྫོབ་ཏུ་ཕྱིན་ཅི་ལོག་
ཏུ་བཤད་ལ། མི་རྟག་སོགས་བཞི་བོ་འཇིག་རྟེན་ཀུན་ལ་མ་གྲགས་ཀྱང་དེར་འཛིན་པ་
ཕྱིན་ཅི་མ་ལོག་པར་གསུངས་སོ། །ཞེས་པ་འདིས་ཀྱང་ཉེར་ལེན་གྱི་ཕུང་པོ་རྟག་པ་དང་
51
བདེ་བ་དང་གཙང་བ་དང་བདག་ཏུ་གྲུབ་པ་བཞི་འཇིག་རྟེན་ཀུན་ལ་གྲགས་པར་གསུངས་
པས་དེ་དག་འཛིན་པའི་བློ་ལྷན་སྐྱེས་ཡོད་པར་བསྟན་ནམ་སྙམ་མོ།།
མཁས་གྲུབ་བསྟན་དར་བ་མཆོག་གི་བཞེད་པ་ནི། ཉིད་ཀྱིས་མཛད་པའི་དབུ་
མའི་སྤྱི་དོན་ཤོག ༣༤༢ལས། ལུགས་འདི་ལ་གང་ཟག་རང་རྐྱ་ཐུབ་པའི་རྫས་ཡོད་
དུ་འཛིན་པའི་རྟོག་པ་ལ་ཀུན་བརྟགས་ཀྱིས་མ་ཁྱབ་ཀྱང༌། གང་ཟག་ཕུང་པོ་དང་མཚན་
ཉིད་མི་མཐུན་པའི་རྫས་ཡོད་དུ་འཛིན་པའི་རྟོག་པ་ལ་ཀུན་བརྟགས་ཀྱིས་ཁྱབ། གང་
ཟག་རྟག་གཅིག་རང་དབང་ཅན་དུ་འཛིན་པའི་རྟོག་པ་ལ་ཀུན་བརྟགས་ཀྱིས་ཁྱབ་པའི་
ཕྱིར༑ དང་པོ་དེར་ཐལ། དེར་གྱུར་པའི་ལྷན་སྐྱེས་ཡོད་པའི་ཕྱིར། དེར་ཐལ། འཇུག་
པ་ལས། རང་དུ་ལྟ་བ་དང་འབྲེལ་ཡོངས་སུ་ཟད། །ཅེས་གསུངས་པའི་ཕྱིར། ཞེས་
གསུངས་སོ།།

ཛི ཀུན་མཁྱེན་འཇམ་དབྱངས་བཞད་པ་མཆོག་ནི། དེ་ཉིད་ཀྱིས་མཛད་པའི་དབུ་
མ་ཆེན་མོ་དཔེ་གཟུགས་ཤོག ༡༦༥ བ། ལས། རང་ལུགས་ལ། འདི་པས་ལྷན་སྐྱེས་
རགས་པའི་རྫས་ཡོད་དང་རང་སྡེ་གཞན་གྱི་ལྷན་སྐྱེས་ཀྱི་རྫས་ཡོད་དང་།རང་སྡེ་ཀུན་
གྱིས་ཀུན་བརྟགས་སུ་འདོད་པའི་རྫས་ཡོད་གསུམ་གྱི་ཁྱད་པར་ཡོད་དེ། ཚོང་དཔོན་
ཚོང་པ་ལས་ཟུར་དུ་མི་བཀར་བ་ལྟར་ཕུང་པོ་ལས་ཟུར་དུ་མི་བཀར་བར་ཕུང་པོའི་རང་
བཞིན་གྱི་ཕུང་པོ་ལ་དབང་བསྒྱུར་ཞིང་། ཕུང་པོ་ཚུར་བདག་ལ་ལྟོས་ཀྱང༌། བདག་
ཕར་ལ་མི་ལྟོས་པ་ཚོང་དཔོན་ལྟར་གྲུབ་པ་དེ་དང་པོ་དང༌། དཔེར་ན། ཕྱུགས་རྫིས་
ཕྱུགས་ལ་དབང་བསྒྱུར་བ་དང་ཕྱུགས་དང་མི་མཐུན་པ་ལྟར། ཕུང་པོ་དང་མཚན་ཉིད་
མི་མཐུན་པར་རྗེ་ཁོལ་ལྟར་དབང་བསྒྱར་བ་པོར་གྲུབ་པ་དེ་གཉིས་པ་དང༌། མི་འཇིག་
པས་རྟག་པ་དང་ཆ་མེད་པའི་གཅིག་པོར་གྲུབ་པ་དེ་གསུམ་པའི་དོན་ཡིན་པའི་ཕྱིར། འདིས་
ནི་རང་སྡེ་གཞན་གྱི་ཀུན་བརྟགས་དང༌། ལྷན་སྐྱེས་ཤེས་པར་སླའོ། །ཞེས་གསུངས།།
སྒྲིབ་པ་གཉིས་ཀྱི་འཇོག་ཚུལ་ལ། བདེན་འཛིན་ས་བོན་དང་བཅས་པ་ལ་ཉོན་
སྒྲིབ་ཀྱིས་ཁྱབ་པར་བཞེད་པ་སོགས་ལ་ཡིག་ཆ་སོ་སོའི་བཞེད་ཚུལ་མི་མཐུན་པ་མེད་ཅིང་།
ཤེས་སྒྲིབ་ཀྱི་ངོ་བོ་ངོས་འཛིན་དང༌། ཤེས་སྒྲིབ་ལ་ཤེས་པ་འཇོག་མིན་སྐོར་ཡིག་ཆ་
སོ་སོའི་བཞེད་ཚུལ་མི་མཐུན་པ་འགའ་ཞིག་ཡོད་ལ།
དེ་ལ་ཐོག་མར་རྗེ་ཡབ་སྲས་ཀྱི་གསུང་ལས་ཇི་ལྟར་འབྱུང་བ་འགོད་ན།དབུ་
མའི་རྣམ་བཤད་དགོངས་པ་རབ་གསལ་དེབ་གཟུགས་ཤོག ༡༩༦ ལས། ཉོན་མོངས་
པའི་བག་ཆགས་རྣམས་ཤེས་སྒྲིབ་ཡིན་ཏེ། དེའི་འབྲས་བུ་གཉིས་སྣང་འཁྲུལ་པའི་ཆ་

ཐམས་ཅད་ཀྱང་དེར་བསྡུའོ། །ཉོན་མོངས་ཀྱི་ས་བོན་ལ་བགས་ཆགས་སུ་བཞག་པ་
གཅིག་དང་། ཉོན་མོངས་ཀྱི་ས་བོན་མིན་པའི་བག་ཆགས་གཉིས་ལས་ཤེས་སྒྲིབ་ཏུ་འཇོག་
པ་ནི་ཕྱི་མ་སྟེ། ཞེས་དང་། ལེགས་བཤད་སྙིང་པོ་ཤོག ༡༦༠ ལས། ཉོན་མོངས་
པའི་བག་ཆགས་ཐམས་ཅད་ཤེས་སྒྲིབ་ཡིན་ཏེ། དེའི་འབྲས་བུ་གཉིས་སྣང་འཁྲུལ་པའི་
ཆ་ཐམས་ཅད་ཀྱང་དེར་བསྡུའོ། །ཞེས་དང༌། 
 ལམ་རིམ་ཆེན་མོ་དེབ་གཟུགས་ཤོག ༧༦༧ ལས། འོ་ན། འདི་པའི་ལུགས་
ལ་ཤེས་སྒྲིབ་གང་ལ་བྱེད་སྙམ་ན། ཤེས་སྒྲིབ་ནི་ཐོག་མ་མེད་པ་ནས་རང་བཞིན་ཡོད་
པར་ཞེན་པའི་དངོས་པོ་ལ་མངོན་པར་ཞེན་པའི་སྒོ་བྱེད་ཀྱིས་སེམས་རྒྱུད་ལ་བག་ཆགས་
བརྟན་པར་བཞག་པའི་བག་ཆགས་ཀྱི་དབང་གིས་རང་བཞིན་མེད་བཞིན་དུ་རང་བཞིན་
ཡོད་པར་སྣང་བའི་གཉིས་སྣང་གི་འཁྲུལ་བ་རྣམས་ཡིན་ཏེ། ཞེས་གསུངས་པ་དང༌།
སྟོང་ཐུན་སྐལ་བཟང་མིག་འབྱེད་དཔེ་གཟུགས། ཤོག ༡༤༣ ན། ལས།
ཤེས་སྒྲིབ་ལ་དབྱེ་ན། མངོན་འགྱུར་དང་ས་བོན་གཉིས། དང་པོའི་མཚན་ཉིད། བདེན་
འཛིན་མ་ལུས་པར་སྤངས་པའི་འཕགས་པ་སློབ་པའི་རྒྱུད་ལ་ཡང་བྱུང་བའི་སྒྲིབ་པའི་
རིགས་སུ་གནས་པ་གང་ཞིག ཡུལ་རང་གི་མཚན་ཉིད་ཀྱིས་གྲུབ་པ་ལྟ་བུར་སྣང་བའི་
གཉིས་སྣང་འཁྲུལ་བའི་ཆ། གཉིས་པའི་མཚན་ཉིད། རང་རྒྱུ་ཉོན་མོངས་པས་བཞག་
ཅིང་རང་འབྲས་གཉིས་སྣང་འཁྲུལ་པའི་ཉེར་ལེན་དུ་གྱུར་པའི་བག་ཆགས་གང་ཞིག ཉོན་
མོངས་མ་ལུས་པ་སྤངས་པའི་འཕགས་པ་སློབ་པའི་རྒྱུད་ལ་ཡང་འབྱུང་བའི་སྒྲིབ་པའི་
རིགས་སུ་གནས་པ། ཞེས་དང་། ཤེས་སྒྲིབ་ཡིན་ན་བསྒོམ་སྤང་ཡིན་པས་ཁྱབ་ཀྱི་མཐོང་
སྤང་མི་སྲིད་དོ། །ཞེས་དང་། ཡང་སྟོང་ཐུན་ཤོག ༡༤༡ བ། ལས། དེ་ཡང་བདེན་

འཛིན་དང་དེའི་དབང་གིས་བྱུང་བའི་ཆགས་སོགས་ཉོན་མོངས་པ་རྣམས་ཀྱིས་བག་ཆགས་
འཇོག་བྱེད་བྱས་ནས་སེམས་རྒྱུད་ཀྱི་སྟེང་དུ་བཞག་པའི་བག་ཆགས་ལ་གཉིས་ཡོད་དེ།
བདེན་འཛིན་དང་ཆགས་སོགས་ཉོན་མོངས་རང་རང་གི་རིགས་འདྲ་ཕྱི་མ་སྐྱེད་པའི་ངོ་
བོར་གྱུར་པ་དང༌། འཇུག་ཤེས་དྲུག་ལ་ཡུལ་རང་ངོས་ནས་གྲུབ་པ་ལྟ་བུར་སྣང་བའི་
བདེན་སྣང་ཙམ་ཞིག་བསྐྱེད་པའི་ནུས་པའི་ངོ་བོར་གྱུར་པའོ། །དང་པོ་ནི། ཉོན་སྒྲིབ་
ས་བོན་གྱི་ཆར་གྱུར་པའི་ཉོན་མོངས་པའི་བག་ཆགས་ཡིན་གྱི་ཤེས་སྒྲིབ་མ་ཡིན་ལ། གཉིས་
པ་ནི་ཤེས་སྒྲིབ་ས་བོན་གྱི་ཆར་གྱར་པའི་ཉོན་མོངས་པའི་བག་ཆགས་ཡིན་གྱི་ཉོན་སྒྲིབ་
མ་ཡིན་ཞིང་། ཉོན་མོངས་པའི་ས་བོན་ཞེས་ཡིན་པ་ལ་ཉོན་སྒྲིབ་ཡིན་པས་ཁྱབ་ཀྱང་།
ཉོན་མོངས་པའི་བག་ཆགས་ཡིན་པ་ལ་ཉོན་སྒྲིབ་ཡིན་པས་མ་ཁྱབ་ལ། དེ་འདྲ་བའི་ཤེས་
སྒྲིབ་ས་བོན་གྱི་ཆ་དེ་ལ་གཉིས་སྣང་འཁྲུལ་པའི་བག་ཆགས་ཞེས་བྱ་ཞིང་། བག་ཆགས་
དེ་ལ་བརྟེན་ནས་འཇུག་ཤེས་དྲུག་ལ་ཡུལ་རང་ངོས་ནས་གྲུབ་པ་ལྟ་བུར་སྣང་བའི་བདེན་
སྣང་གི་ཆ་ལ་ཤེས་སྒྲིབ་མངོན་འགྱུར་ཅེས་བྱའོ། །ཞེས་གསུངས།
རྒྱལ་ཚབ་རིན་པོ་ཆེས་མཛད་པའི་རྒྱུད་བླའི་དར་ཊཱིཀ་ཤོག ༡༤༧ ལས། ཤེས་
སྒྲིབ་ལྷན་སྐྱེས་ནི་གོ་བར་ཟད་ལ། ཀུན་བརྟགས་ནི་གཟུགས་འཛིན་པའི་དབང་ཤེས་ལ་
སོགས་ལ་ཡུལ་བདེན་པར་སྣང་བ། སྣང་བ་ལ་མ་འཁྲུལ་བ་འཐད་པར་འཛིན་པའི་བློ་
ས་བོན་དང་བཅས་པའོ། །ཞེས་དང་། ཡང་དེ་ཉིད་ལས། ཤེས་བྱའི་སྒྲིབ་པ་ནི་ཡུལ་
བདེན་པར་སྣང་བའི་བདེན་སྣང་འཁྲུལ་པའི་ཆ་དང༌། དེ་བསྐྱེད་པར་བྱེད་པའི་ཉོན་མོངས་
པའི་བག་ཆགས་སོ། །ཞེས་གསུངས།
རྒྱལ་ཚབ་ཆོས་རྗེའི་སྤྱོད་འཇུག་ཊཱིཀྐ་ཤོག ༤༢༣ ལས། ཤེས་སྒྲིབ་ཀྱི་ས་

བོན་ནི་ཉོན་མོངས་པའི་བག་ཆགས་མུར་ཐུགས་པ་དང༌། མངོན་འགྱུར་ནི་དངོས་པོ་
བདེན་པར་སྣང་བའི་སྣང་ཆ་སོགས་ཡིན་གྱི། བདེན་པར་སྣང་ན་ཤེས་སྒྲིབ་ཡིན་པས་
ཁྱབ་པ་སོགས་བྱར་མི་རུང་ངོ་། ཞེས་གསུངས།།
མཁས་གྲུབ་ཐམས་ཅད་མཁྱེན་པ་ནི། སྟོང་ཐུན་ལས། ཤེས་སྒྲིབ་ལ་ནི་ཀུན་
བརྟགས་དང་ལྷན་སྐྱེས་གཉིས་སུ་དབྱེར་ཡོད་པ་མ་ཡིན་ཏེ། ཞེས་གསུངས།
རྒྱལ་མཆོག་ལྔ་པ་ཆེན་པོའི་བཞེད་པ་ནི། ཉིད་ཀྱིས་མཛད་པའི་འཇུག་པའི་
རྣམ་བཤད་ཤོག ༥༤ བ། ལས། ཤེས་སྒྲིབ་ལ་དབྱེ་ཚུལ་ཡོད་དེ། བདེན་འཛིན་མ་
ལུས་པར་སྤངས་པའི་འཕགས་པ་སློབ་པའི་རྒྱུད་ལ་འབྱུང་བའི་སྒྲིབ་པའི་རིགས་སུ་གནས་
པ་གང་ཞིག རང་ཡུལ་གཟུགས་སོགས་བདེན་གྲུབ་ཏུ་སྣང་བའི་གཉིས་སྣང་འཁྲུལ་པའི་
ཆ་དེ་ཤེས་སྒྲིབ་མངོན་གྱུར་དང༌། རང་གི་རྒྱུར་གྱུར་པའི་བདེན་འཛིན་གྱི་ཐུན་མོང་
མ་ཡིན་པའི་ལག་རྗེས་བཞག་པ་ལས་བྱུང་ཞིང་། རང་གི་འབྲས་བུར་གྱུར་པའི་གཉིས་
སྣང་འཁྲུལ་པའི་ཉེར་ལེན་གང་ཞིག བདེན་འཛིན་མ་ལུས་པར་སྤངས་པའི་འཕགས་
པ་སློབ་པའི་རྒྱུད་ལ་འབྱུང་བའི་སྒྲིབ་པའི་རིགས་སུ་གནས་པ་དེ་ཤེས་སྒྲིབ་ཕྲ་མོར་འཇོག་
པ་ཡིན་པའི་ཕྱིར། སྒྲིབ་གཉིས་སྤོང་ཚུལ་ཡང་བཞག་ཏུ་ཡོད་དེ། ཐེག་དམན་པ་རྣམས་
རང་རང་གི་ཚོགས་ལམ་ནས་(འདི་མཐོང་ལམ་ནས་ཞེས་འཇོག་དགོས་པ་མིན་ནམ་
དཔྱད་པར་མཛོད།) ཉོན་སྒྲིབ་ཀྱི་ས་བོན་སྤོང་བའི་འགོ་རྩོམ། རང་རང་གི་དགྲ་བཅོམ་
ཐོབ་ནས་སྤངས་པར་འཇོག་པའི་ཕྱིར། དམན་ལམ་སྔོན་མ་སོང་རྣམས་ཐེག་ཆེན་གྱི་
མཐོང་ལམ་ནས་དངོས་སུ་སྤོང་བའི་འགོ་རྩོམ། ས་བརྒྱད་པ་ཐོབ་པ་དང་སྤངས་པ་དུས་
མཉམ༑ ས་བརྒྱད་པ་ནས་ཤེས་སྒྲིབ་སྤོང་བའི་འགོ་རྩོམ། རྣམ་མཁྱེན་ཐོབ་པ་དང་

སྤངས་ཟིན་པ་དུས་མཉམ་པའི་ཕྱིར། ཞེས་དང༌། ཡང་དེའི་ཤོག ༥༥ ན། ལས། ཁ་
ཅིག ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་ཐེག་ཆེན་མཐོང་ལམ་བར་
ཆད་མེད་ལམ་གྱི་ངོ་སྐལ་གྱི་སྤང་བྱར་གྱུར་པའི་སྒྲིབ་པ་མེད་པར་ཐལ། དེ་འདྲའི་ཉོན་
སྒྲིབ་མེད་པ་གང་ཞིགཤེས་སྒྲིབ་ཀྱང་མེད་པའི་ཕྱིར་ཟེར་བར་ལན་འདེབས་པར་
ཁ་ཅིག དེ་ཡོད་དེ། སྦྱིན་པའི་ཕར་ཕྱིན་གྱི་ཉམས་ལེན་ལྷག་པར་ཐོབ་པ་ལ་བར་དུ་
གཅོད་བྱེད་དེ་ཡིན་ཟེར་ན། ཤེར་ཕྱིན་གྱི་ཉམས་ལེན་ལྷག་པར་ཐོབ་པ་ལ་བར་དུ་གཅོད་
བྱེད་ཀྱི་སྒྲིབ་པ་དེ། ས་དྲུག་པའི་བར་ཆད་མེད་ལམ་གྱི་ངོ་སྐལ་གྱི་སྤང་བྱར་གྱུར་པའི་
སྒྲིབ་པ་ཡིན་པར་ཐལ། འདོད་པའི་ཕྱིར། འདོད་ན། ས་དེའི་བར་ཆད་མེད་ལམ་པ་
དེ་ཤེར་ཕྱིན་གྱི་ཉམས་ལེན་ལྷག་པར་ཐོབ་པའི་གང་ཟག་མ་ཡིན་པ་ཐལ་ལོ། །ཞེས་
གསུངས་སོ།།
༩ ༸གོང་ས་མཆོག་གི་ཐུགས་བཞེད་ནི། ཤེས་སྒྲིབ་ལ་མངོན་གྱུར་དང་ཕྲ་མོ་གཉིས་
སུ་བཞེད་ལ། ཤེས་སྒྲིབ་མངོན་གྱུར་ནི། བདེན་འཛིན་གྱི་བག་ཆགས་ཕྲ་མོས་བསླད་
པའི་ཤེས་པ་ལ་བདེན་གྲུབ་སྣང་བའི་འཁྲུལ་པའི་ཆ་ལ་འཇོག་ཅིང༌། བདེན་སྣང་གི་འཁྲུལ་
ཆ་ཞེས་པ་བདེན་སྣང་རང་ལ་འཇོག་གམ་ནང་ཤེས་པའི་སྟེང་ན་ཡོད་པའི་འཁྲུལ་ཆ་གང་
ལ་འཇོག་དཔྱད་པར་ཞུ་ཞིང་། ཤེས་སྒྲིབ་ཕྲ་མོ་ནི་དེ་ལྟ་བུའི་བདེན་སྣང་འཁྲུལ་ཆའི་
ཉེར་ལེན་དུ་གྱུར་པའི་བག་ཆགས་ཕྲ་མོ་ལ་འཇོག་པར་མཛད། སྒྲིབ་གཉིས་སྤོང་ཚུལ་
ནི༑ དམན་ལམ་སྔོན་མ་སོང་གི་དབང་དུ་བྱས་ན། ས་དང་པོ་ནས་བདུན་པའི་བར་
དུ་ཉོན་སྒྲིབ་སྐོར་དགུ་རིམ་གྱིས་སྤོང་བ་དང༌། ས་བརྒྱད་པ་ཐོབ་པ་དང་ཉོན་སྒྲིབ་སྤངས་
ཟིན་པས་དག་པ་ས་གསུམ་གྱི་སྐབས་སུ་ཤེས་སྒྲིབ་སྤོང་བར་བཞེད་ཅིང་། དམན་ལམ་

སྔོན་སོང་ལ་ས་དང་པོ་ནས་བདུན་པའི་བར་མཉམ་གཞག་རྣམས་ཀྱི་ངོས་སྐལ་གྱི་སྤང་
བྱའི་སྒྲིབ་པ་མེད་པར་བཞེད་དམ་སྙམ་མོ།། 
ཚེ དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་
དབུ་མའི་མཐའ་དཔྱོད་ཤོག ༢༦ བ། ལས། ཡང་ཁ་ཅིག བདེན་སྣང་ཤེས་སྒྲིབ་
ཡིན་ཞེས་ཟེར། དེ་མི་འཐད་པར་ཐལ། རྟོག་པ་ལ་བདེན་གྲུབ་ཏུ་སྣང་བ་ཡང་ཤེས་
སྒྲིབ་མ་ཡིན། དབང་ཤེས་ལ་བདེན་གྲུབ་ཏུ་སྣང་བ་ཡང་ཤེས་སྒྲིབ་མ་ཡིན་པའི་ཕྱིར།
དང་པོ་དེར་ཐལ། དེ་རྟག་པ་ཡིན་པའི་ཕྱིར་ཏེ། དེ་བདེན་གྲུབ་ཀྱི་དོན་སྤྱི་ཡིན་པའི་
ཕྱིར༑ གཉིས་པ་དེར་ཐལ། གཟུགས་འཛིན་མིག་ཤེས་ལ་གཟུགས་བདེན་གྲུབ་ཏུ་སྣང་
བ་ཤེས་སྒྲིབ་མ་ཡིན་པའི་ཕྱིར་ཏེ། དེ་ལ་གཟུགས་སྣང་བ་ཤེས་སྒྲིབ་མ་ཡིན་པ་གང་ཞིག
དེ་ལ་གཟུགས་སྣང་བ་ན། ངེས་པར་བདེན་གྲུབ་ཏུ་སྣང་བས་ཁྱབ་པའི་ཕྱིར། འོ་ན།
སྟོང་ཐུན་ཆེན་མོར། འཇུག་ཤེས་དྲུག་ལ་ཡུལ་རང་ངོས་ནས་གྲུབ་པ་ལྟ་བུར་སྣང་བའི་
བདེན་སྣང་གི་ཆ་ལ་ཤེས་སྒྲིབ་མངོན་འགྱུར་དུ་བཤད་པ་མི་འཐད་པར་ཐལ་ལོ་ཞེ་ན།
སྐྱོན་མེད་དེ། ཤེས་སྒྲིབ་མངོན་འགྱུར་བས་ཤེས་སྒྲིབ་ཀྱི་གོ་མི་ཆོད་པའི་ཕྱིར་རོ། །འོ་
ན༑ རྣམ་བཤད་ལས། བག་ཆགས་ཀྱི་འབྲས་བུ་གཉིས་སྣང་འཁྲུལ་པའི་ཆ་ཐམས་
ཅད་ཤེས་སྒྲིབ་ཏུ་བསྡུ་བར་གསུངས་པ་མི་འཐད་པར་ཐལ་ལོ། །ཞེ་ན། སྐྱོན་མེད་དེ།
ཤེས་སྒྲིབ་ཀྱིས་བསྡུས་ན་ཤེས་སྒྲིབ་ཡིན་པས་མ་ཁྱབ་པའི་ཕྱིར། ཞེས་གསུངས།
རྗེ་བཙུན་ཆོས་ཀྱི་རྒྱལ་མཚན་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༡༧༢ ལས། གཉིས་པ་ནི།སྒྲིག་པ་གང་ཞིག གཙོ་བོར་ཐམས་ཅད་
མཁྱེན་པ་ཐོབ་པ་ལ་བར་དུ་གཅོད་བྱེད་དེ། ཤེས་སྒྲིབ་ཀྱི་མཚན་ཉིད། དེ་ལ་དབྱེ་ན།

ཤེས་སྒྲིབ་མངོན་འགྱུར་པ་དང༌། ས་བོན་གྱི་ཆ་གཉིས། དང་པོ་ནི། བདེན་འཛིན་མ་
ལུས་པར་སྤངས་པའི་འཕགས་པ་སློབ་པའི་རྒྱུད་ལ་འབྱུང་བའི་སྒྲིབ་པའི་རིགས་སུ་གནས་
པ་གང་ཞིག  རང་ཡུལ་གཟུགས་སོགས་བདེན་གྲུབ་ཏུ་སྣང་བའི་གཉིས་སྣང་འཁྲུལ་པའི་
ཆ༑ ཤེས་སྒྲིབ་མངོན་འགྱུར་གྱི་མཚན་ཉིད། མཚན་གཞི་ནི། འཇུག་ཤེས་དྲུག་ལ་
རང་ཡུལ་གཟུགས་སོགས་བདེན་གྲུབ་ཏུ་སྣང་བའི་གཉིས་སྣང་འཁྲུལ་པའི་ཆ་ལྟ་བུ་ཡིན།
རང་གི་རྒྱུར་གྱུར་པའི་བདེན་འཛིན་གྱིས་ཐུན་མོང་མ་ཡིན་པའི་ལག་རྗེས་བཞག་པ་ལས་
བྱུང་ཞིང༌། རང་གི་འབྲས་བུར་གྱུར་པའི་གཉིས་སྣང་འཁྲུལ་པའི་ཉེར་ལེན་གང་ཞིག
བདེན་འཛིན་མ་ལུས་པ་སྤངས་པའི་འཕགས་པ་སློབ་པའི་རྒྱུད་ལ་འབྱུང་བའི་སྒྲིབ་པའི་
རིགས་སུ་གནས་པ། ཤེས་སྒྲིབ་ཀྱི་ས་བོན་གྱི་ཆའི་མཚན་ཉིད། ཤེས་སྒྲིབ་ལ་ཀུན་བཏགས་
དང་ལྷན་སྐྱེས་གཉིས་སུ་འབྱེད་མི་རིགས་ཏེ། ཤེས་སྒྲིབ་ཀུན་བཏགས་མེད་པའི་ཕྱིར་
ཏེ༑ མཐོང་སྤང་ཤེས་སྒྲིབ་མེད་པའི་ཕྱིར། དེས་ན་ཤེས་པར་གྱུར་པའི་ཤེས་སྒྲིབ་མེད་
དེ༑ བདེན་འཛིན་ཤེས་སྒྲིབ་མ་ཡིན་པའི་ཕྱིར། ཞེས་དང་། 
ཡང་ཤོག ༡༧༨ ལས། གཞན་ཡང༌། བདེན་སྣང་ཤེས་སྒྲིབ་མ་ཡིན་པར་
ཐལ༑ རང་རྒྱུ་བདེན་འཛིན་གྱི་ཐུན་མོང་མ་ཡིན་པའི་ལག་རྗེས་བཞག་པ་ལས་བྱུང་
ཞིང་༑ རང་ཡུལ་གཟུགས་སོགས་བདེན་གྲུབ་ཏུ་སྣང་བའི་གཉིས་སྣང་འཁྲུལ་པ་ཤེས་
སྒྲིབ་ཡིན་ལ། ས་བརྒྱད་པའི་རྗེས་ཐོབ་ཡེ་ཤེས་ཀྱི་སྟེང་གི་བདེན་སྣང་ཤེས་སྒྲིབ་མ་ཡིན་
པའི་ཁྱད་པར་འཐད་པའི་ཕྱིར། ཞེས་གསུངས་ལ། རྗེ་བཙུན་གྱི་ཡིག་ཆའི་ལུང་གོང་
དུ་དྲངས་པ་རྣམས་ལྟར་ན། ཤེས་སྒྲིབ་ལ་མངོན་འགྱུར་དང་ས་བོན་གྱི་ཆ་གཉིས་ཡོད་
པས་དེ་གཉིས་ཀ་ཤེས་སྒྲིབ་ཏུ་བཞེད་ཅིང་། དེ་ལྟར་ནའང་ཤེས་སྒྲིབ་དང་ཤེས་པའི་གཞི་

མཐུན་མི་བཞེད་ལ། ཤེས་སྒྲིབ་མངོན་འགྱུར་གྱི་མཚན་གཞི་གཉིས་སྣང་འཁྲུལ་པའི་
ཆ་ཞེས་པ་བདེན་སྣང་རང་ལ་མི་འཇོག་པར་བདེན་སྣང་ཅན་གྱི་ཤེས་པའི་སྟེང་ན་ཡོད་
པའི་འཁྲུལ་པའི་ཆ་ཞིག་ལ་འཇོག་པ་ལྟ་བུར་གསུང་དུ་ཐོན་ནོ།། ་
ཡིག་ཆའི་རྗེས་འཇུག་མཁས་པ་འགའི་འཛིན་མཚམས་མཛད་ཚུལ་ལ་གཉིས་སྣང་
འཁྲུལ་པའི་ཆ་ཞེས་པ་བདེན་སྣང་ལ་གཏན་ནས་མི་བཞེད་པ་མིན་ཏེ། རྒྱུན་མཐའི་བར་
ཆད་མེད་ལམ་པའི་རྒྱུད་ལ་གཉིས་སྣང་འཁྲུལ་པའི་ཤེས་པ་ཡོད་པས་དེ་འདྲའི་ཤེས་པའི་
སྟེང་གི་འཁྲུལ་ཆ་ཤེས་སྒྲིབ་ཏུ་འཇོག་ན་དེའི་རྒྱུད་ལ་ཤེས་སྒྲིབ་ཡོད་པར་ཐལ་བས་དེ་
མི་འཐད་ཅིང་། དེས་ན་རྒྱུན་མཐའི་བར་ཆད་མེད་ལམ་པའི་རྒྱུད་ལ་གཉིས་སྣང་འཁྲུལ་
པའི་ཤེས་པ་ཡོད་ཀྱང་བདེན་སྣང་མེད་ཅེས་བཞེད་སྲོལ་ཡང་ཡོད་ཚུལ་མཁས་པའི་ཞལ་
ལས་ཐོས་སོ།།
མཁས་གྲུབ་བསྟན་དར་བ་མཆོག་གིས་ཇི་ལྟར་བཞེད་པ་ནི། དེ་ཉིད་ཀྱིས་མཛད་
པའི་དབུ་མའི་མཐའ་དཔྱོད་དེབ་གཟུགས་ཤོག ༩༩ ལས། ཁ་ཅིག ལུགས་འདིར་
ཤེས་སྒྲིབ་དང་ཤེས་པའི་གཞི་མཐུན་མེད་ཟེར་ན། ལས་འབྲས་ཀྱི་འབྲེལ་བ་ཕྲ་ཞིང་
ཕྲ་བ་ལ་རང་སྟོབས་ཀྱིས་རྨོངས་པའི་རྨོངས་པ་ཞིག་ཡོད་དམ་མེད། གལ་ཏེ་ཡོད་ཟེར་
ན༑ དེ་ཆོས་ཅན། ཤེས་པ་ཡིན་པར་ཐལ། ལས་འབྲས་ཀྱི་འབྲེལ་བ་ཕྲ་མོ་ལ་རྨོངས་
པའི་རྨོངས་པ་ཡིན་པའི་ཕྱིར། དེ་དེར་ཐལ། དེ་ཡོད་པའི་ཕྱིར། མེད་ཟེར་ན། འོ་ན།
ཡུལ་ཤིན་ཏུ་ཕྲ་བ་དང་། དུས་ཤིན་ཏུ་བསྐལ་བ་དང་། རྣམ་པའི་རབ་དབྱེ་མཐའ་ཡས་
པ་དང༌། ཡུལ་མཆོག་ཏུ་གྱུར་པ་རྣམས་ལ་རང་སྟོབས་ཀྱིས་རྨོངས་པའི་རྨོངས་པ་མེད་
པར་ཐལ། དམ་བཅའ་ཕྱི་མ་འཐད་པའི་ཕྱིར། འདོད་ན། དེ་རྣམས་ལ་རང་སྟོབས་

ཀྱི་མི་ཤེས་པ་ཡང་མེད་པར་ཐལ། འདོད་པ་དེའི་ཕྱིར། འདོད་མི་རིགས་ཏེ། མདོ་
ལས༑ རྨ་བྱའི་མདོངས་འདྲ་ལ་སོགས་པ། །རྒྱུ་ཡི་རྣམ་པ་ཇི་སྙེད་པ། །ཀུན་མཁྱེན་
མིན་པས་རྟོགས་བྱ་མིན། །ཞེས་གསུངས་པའི་ཕྱིར། ཞེས་དང༌། ཤོག ༡༠༠ ལས།
གཞན་ཡང་ཉོན་སྒྲིབ་མ་ཡིན་པའི་ཀུན་རྨོངས་སུ་གྱུར་པའི་ཤེས་པ་ཡོད་པར་ཐལ།
དགོངས་འགྲེལ་གྱི་སྤྱན་རས་གཟིགས་ལེའུ་དང་མདོ་གཞན་ལས་ཀྱང་ས་བཅུ་པོའི་གནས་
སྐབས་སུ་ཀུན་རྨོངས་ས་བོན་དང་བཅས་པ་གཉིས་གཉིས་སྤོང་ཞིང་ཁྱད་པར་ས་བཅུ་པའི་
སྐབས་སུ་གསང་བ་ཕྲ་མོ་ལ་རྗེས་སུ་འཇུག་པ་དང་མངོན་པར་ཤེས་པ་ཁོ་ནའི་ལས་གེགས་
བྱེད་པའི་ཀུན་རྨོངས་ས་བོན་དང་བཅས་པ་གཉིས་སྤོང་བར་གསུངས། ཀུན་རྨོངས་གཉིས་
བག་ཆགས་ཕྲ་མོ་ཞིག་ལ་བྱས་ནས་དེ་ས་བོན་དང་བཅས་པ་གཉིས་སྤོང་བ་ལ་བྱས་ན།
བག་ཆགས་འཇོག་བྱེད་ཀྱི་ཤེས་པ་དེ་དབུ་སེམས་སུའི་ལུགས་ལ་ཡང་། ཆོས་ཀྱི་བདག་
འཛིན་དང༌། ཉོན་མོངས་པ་དང༌། སྙོམས་འཇུག་གི་སྒྲིབ་པ་སོགས་སུ་བཞག་དཀའ་
བའི་ཕྱིར། ལུགས་འདིར་ཤེས་སྒྲིབ་དང་ཤེས་པའི་གཞི་མཐུན་ཡོད་མེད་གཉིས་ལས།
ཕྱི་མ་བཞེད་མཁན་ཤིན་ཏུ་མང་བས་དགོངས་པར་གང་སོང་བརྟགས་ཏེ་ཁས་བླང་བར་
བྱའོ༑ ༑ཞེས་དང༌། ཡང་དེ་ཉིད་ཤོག ༡༡༣ ལས། ཤེས་སྒྲིབ་སྤོང་ཚུལ་ནི། ཐེག་
ཆེན་གྱི་མཐོང་ལམ་བར་ཆད་མེད་ལམ་གྱིས་མཐོང་སྤང་ཤེས་སྒྲིབ་སྤོང་ཞིང་། དེར་
མ་ཟད་སྦྱིན་པའི་ཕར་ཕྱིན་གྱི་ཉམས་ལེན་ལྷག་པར་ཐོབ་པ་དང༌། ཡོན་ཏན་བརྒྱ་ཕྲག་
བཅུ་གཉིས་ཐོབ་པ་ལ་གེགས་བྱེད་ཀྱི་སྒྲིབ་པ་དང༌། ས་དང་པོ་ཐོབ་པ་ལ་གེགས་བྱེད་
ཀྱི་སྒྲིབ་པ་སྤོང་བ་ནས་དང་པོའི་ཐ་མའི་བར་ཆད་མེད་ལམ་གྱིས་ས་དང་པོའི་ངོས་སྐལ་
གྱི་གཉིས་སྣང་འཁྲུལ་པའི་བག་ཆགས་ལས་གཞན་པའི་ཤེས་སྒྲིབ་ཅིག་སྤོང་བ་ནས། ས་

བདུན་པའི་ཐོག་མའི་བར་ཆད་མེད་ལམ་གྱིས་ཐབས་མཁས་ཀྱི་ཕར་ཕྱིན་གྱི་ཉམས་ལེན་
ལྷག་པར་ཐོབ་པ་ལ་གེགས་བྱེད་ཀྱི་སྒྲིབ་པ། ས་བདུན་པ་ཐོབ་པ་ལ་གེགས་བྱེད་ཀྱི་སྒྲིབ་
པ༑ ཡོན་ཏན་ཁྲི་ཕྲག་འབུམ་ཕྲག་བཅུ་གཉིས་ཐོབ་པ་ལ་གེགསབྱེད་ཀྱི་སྒྲིབ་པ་སྤོང་།
ཐེག་དམན་དགྲ་བཅོམ་གྱི་རྟོགས་པ་སྔོན་སོང་གི་ཐེག་ཆེན་གྱི་རིགས་ཅན་རྣམས་ཀྱིས་
ཉོན་མོངས་མི་སྤོང་བ་མ་གཏོགས། སྔར་བཞིན་དུ་སྤོང་ཞིང་དམན་ལམ་སྔོན་དུ་སོང་
མ་སོང་གང་ཡིན་ཡང་གཉིས་སྣང་འཁྲུལ་པའི་བག་ཆགས་དང་བཅས་པ་ལ། ཆུང་འབྲིང་
ཆེ་གསུམ་བྱས་པའི་ཆེན་པོ་ས་བརྒྱད་པ་ཐོབ་མ་ཐག་པའི་བར་ཆད་མེད་ལམ་ནས་ཐ་
མའི་བར་ཆད་མེད་ལམ་གྱི་བར་གྱིས་སྤོང༌། དེ་ལས་གཞན་ས་བརྒྱད་པ་ཐོབ་པ་ལ་གེགས་
བྱེད་ཀྱི་སྒྲིབ་པ་སོགས་ས་བརྒྱད་པ་ཐོབ་མ་ཐག་པའི་བར་ཆད་མེད་ལམ་སོགས་ཀྱིས་སྤོང་
བ་ནས། ས་བཅུ་པའི་བར་ལ་སྦྱར་བར་བྱའོ། །ཞེས་དང༌། །
ཡང་ཤོག ༢༥༩ ལས། ཁ་ཅིག ཤེས་སྒྲིབ་དང་ཤེས་པའི་གཞི་མཐུན་མེད་
ཟེར་ན། གོང་དུ་བཀག་ཟིན་ཀྱང༌། རེ་ཞིག་ཉན་ཐོས་དགྲ་བཅོམ་པའི་རྒྱུད་ཀྱི་ལས་
འབྲས་ཀྱི་འབྲེལ་བ་ཕྲ་ཞིང་ཕྲ་བ་ལ་རང་སྟོབས་ཀྱིས་རྨོངས་པའི་སེམས་བྱུང་ཆོས་ཅན།
ཤེས་པ་མ་ཡིན་པ་ཐལ།ཤེས་སྒྲིབ་ཡིན་པའི་ཕྱིར།ཞེས་དང༌། དེའི་ཤོག ༢༦༣
ལས༑ བློ་གཅིག་གིས་བདེན་གཉིས་དུས་ཅིག་ཅར་དུ་མངོན་སུམ་དུ་རྟོགས་པ་ལ་གཙོ་
བོར་གེགས་བྱེད་ཀྱི་སྒྲིབ་པའི་རིགས་སུ་གནས་པ། ཤེས་སྒྲིབ་ཀྱི་མཚན་ཉིད། དེ་ལ་
མངོན་འགྱུར་བ་དང༌། དེའི་བག་ཆགས་ཀྱི་ཆ་གཉིས། ཤེས་སྒྲིབ་གང་ཞིག གཉིས་
སྣང་འཁྲུལ་པའི་ཆ་དང་ཉོན་སྒྲིབ་མ་ལུས་པ་སྤངས་པའི་རྒྱུད་ལ་ཡང་འབྱུང་བའི་རིགས་
གནས་ཀྱི་རྨོངས་པ་གང་རུང་གིས་བསྡུས་པ། དང་པོའི་མཚན་ཉིད། དེ་གང་ཞིག རང་

འབྲས་གཉིས་སྣང་འཁྲུལ་པའི་ཆ་བསྐྱེད་པའི་ཉེར་ལེན་གྱི་ངོ་བོར་གནས་པ། གཉིས་
པའི་མཚན་ཉིད། དང་པོའི་མཚན་གཞི་ནི། འཇུག་ཤེས་དྲུག་ལ་ཡུལ་རང་ངོས་ནས་
གྲུབ་པར་སྣང་བ་ལྟ་བུ། གཉིས་པའི་མཚན་གཞི། འཇུག་ཤེས་དྲུག་ལ་ཡུལ་རང་ངོས་
ནས་གྲུབ་པར་སྣང་བའི་གཉིས་སྣང་འཁྲུལ་པའི་ཆ་ཙམ་བསྐྱེད་པའི་བདེན་འཛིན་གྱི་བག་
ཆགས་ལྟ་བུ་ཞེས་གསུངས། 
མཁས་གྲུབ་བསྟན་དར་བའི་གསུང་གོང་དུ་དྲངས་པ་ལྟར། མཁས་མཆོག་དེ་
ཉིད་ཀྱིས། སྤྱིར་ཤེས་སྒྲིབ་ལ་མངོན་འགྱུར་བ་དང་དེའི་བག་ཆགས་ཀྱི་ཆ་གཉིས་ཡོད་
པ་ལས། ཤེས་སྒྲིབ་མངོན་འགྱུར་བ་ལ་གཉིས་སྣང་འཁྲུལ་པའི་ཆ་དང་རྨོངས་པས་བསྡུས་
པ་གཉིས་ཡོད་ཅིང་། གཉིས་སྣང་འཁྲུལ་པའི་ཆ་ཞེས་པ་འཇུག་ཤེས་དྲུག་ལ་བདེན་གྲུབ་
སྣང་བ་ལ་འཇོག་པ་དང༌། ཤེས་སྒྲིབ་ཀྱིས་བསྡུས་པའི་རྨོངས་པ་ནི། ཡུལ་དང་དུས་
དང་རྣམ་པའི་རབ་དབྱེ་དང་ཟབ་ཅིང་ཕྲ་བའི་གནས་ལུགས་ཕྲ་ཞིང་ཕྲ་བ་ལ་རྨོངས་པའི་
སེམས་བྱུང་དགྲ་བཅོམ་རྒྱུད་ལའང་འབྱུང་བ་ལྟ་བུ་ལ་བཞེད་ཅིང་། དེས་ན་ཤེས་སྒྲིབ་
དང་ཤེས་པའི་གཞི་མཐུན་བཞེད་པ་མ་ཟད། ས་དང་པོ་ནས་བཅུ་བའི་བར་གྱི་ས་བཅུ་
གའི་བར་ཆད་མེད་ལམ་གྱི་ངོས་སྐལ་སྤང་བྱ་ཤེས་སྒྲིབ་ཡོད་པར་བཞེད་དོ།།
ཀུན་མཁྱེན་འཇམ་དབྱངས་བཞད་པ་མཆོག་ནི། དེ་ཉིད་ཀྱིས་མཛད་པའི་དབུ་
མ་ཆེན་མོ་དཔེ་གཟུགས་ཤོག ༡༦༠ བ། ལས། བློ་གཅིག་གིས་དུས་གཅིག་ལ་ཤེས་
བྱ་བདེན་པ་གཉིས་ཀ་མངོན་སུམ་དུ་རྟོགས་པ་ལ་གཙོ་བོར་བར་དུ་གཅོད་པའི་སྒྲིབ་པའི་
རིགས་གནས་དེ་ཤེས་སྒྲིབ་ཀྱི་མཚན་ཉིད། ཞེས་དང་། ཤེས་སྒྲིབ་ལ་དབྱེ་ན་མངོན་
འགྱུར་པ་དང་ས་བོན་གཉིས། དེ་གང་དམིགས་རྣམ་འཛིན་པའི་སྒྲིབ་པ་དེ་ཤེས་སྒྲིབ་

མངོན་འགྱུར་པའི་མཚན་ཉིད། མཚན་གཞི་དགྲ་བཅོམ་པ་དང་དག་སའི་བྱང་སེམས་
ཀྱི་རྒྱུད་ཀྱི་མ་རིག་པ་དག་དང༌།བདེན་སྣང་གི་ཆ་ལྟ་བུ་མཚན་གཞི་དངོས་དང༌།
བཅོམ་པས་ཀྱང་སྤང་དགོས་པའི་མ་དག་ས་བདུན་གྱི་ཀུན་རྨོངས་བཅུ་བཞི་ཤེས་སྒྲིབ་
རྗེས་མཐུན་པར་བྱ། དམིགས་རྣམ་མི་འཛིན་པའི་ཤེས་སྒྲིབ་དེ་ཤེས་སྒྲིབ་ས་བོན་པའི་
མཚན་ཉིད། མཚན་གཞི་དངོས་ནི། དུག་གསུམ་གྱི་ས་བོན་ལས་གཞན་པའི་དེའི་བག་
ཆགས་རྣམས་དང༌། དེ་འདྲའི་ལུས་ངག་ཡིད་གསུམ་གྱི་བག་ཆགས་གནས་ངན་ལེན་
ཕྲ་མོ་རྣམས་ཡིན། རྗེས་མཐུན་པ་ས་བཅུའི་ངོས་སྐལ་ཀྱི་སྤང་བྱའི་རྨོངས་པ་ཉི་ཤུའི་
ས་བོན་དང་གནས་ངན་ལེན་བཅུ་གཅིག་བཞག་དགོས་སམ་དཔྱད། ཞེས་དང་། ཡང་
ཤོག ༡༥༧ ན། ལས། ཡང་ཁ་ཅིག དགྲ་བཅོམ་རྟོགས་པ་སྔོན་སོང་གི་མ་དག་ས་
བདུན་གྱི་བར་ཆད་མེད་ལམ་གྱི་ངོས་སྐལ་གྱི་སྒྲིབ་པ་མེད་པར་ཐལ། དེར་གྱུར་པའི་
སྒྲིབ་གཉིས་གང་རུང་མེད་པའི་ཕྱིར་ན་མ་ཁྱབ་སྟེ། སྔར་བཀག་ཟིན་ཏོ། །ཞེས་གསུངས།
པ་ཀུན་མཁྱེན་འཇམ་དབྱངས་བཞད་པ་མཆོག་གིས་ཀྱང་ཤེས་སྒྲིབ་དང་ཤེས་པའི་
གཞི་མཐུན་ཡོད་པར་བཞེད་ཅིང་། ཤེས་སྒྲིབ་དངོས་ནི་གཉིས་སྣང་འཁྲུལ་པའི་ཆ་བསྐྱེད་
པའི་བག་ཆགས་ཕྲ་མོ་དང༌། དེ་ལས་བྱུང་བའི་བདེན་སྣང་གི་ཆ་དང༌། དགྲ་བཅོམ་
པ་དང་དག་ས་ལ་གནས་པའི་སེམས་དཔའི་རྒྱུད་ལ་འབྱུང་བའི་རྨོངས་པ་ཕྲ་མོ་རྣམས་
ཡིན་པ་དང༌། དེ་དག་གང་ནས་སྤོང་བ་ནི་ས་བརྒྱད་པ་ནས་སྤོང་བར་བཞེད་ལ། ཤེས་
སྒྲིབ་རྗེས་མཐུན་པ་ནི། དགྲ་བཅོམ་པས་ཀྱང་སྤང་དགོས་པའི་མ་དག་ས་བདུན་པོ་རེ་
རེའི་ངོས་སྐལ་གྱི་སྤང་བྱ་ལ་རྨོངས་པ་གཉིས་གཉིས་ཏེ་རྨོངས་པ་བཅུ་བཞི་ཡོད་པ་རྣམས་
དང་༑ ས་དང་པོ་ནས་བཅུ་པའི་བར་ས་རེ་རེར་རྨོངས་པ་གཉིས་གཉིས་བྱས་ཏེ་སྡོམ་
རྨོངས་པ་ཉི་ཤུ་ཡོད་པ་དེ་དག་གི་ས་བོན་དང་། གནས་ངན་ལེན་ཕྲ་མོ་རྣམས་ཡིན་ལ།

ཤེས་སྒྲིབ་རྗེས་མཐུན་པ་དེ་དག་སྤྱིར་སྒྲིབ་པ་ཙམ་ཡིན་ཀྱང༌། ཤེས་སྒྲིབ་དངོས་དང་
ཉོན་སྒྲིབ་གང་ཡང་མིན་པར་བཞེད་ཅིང༌། དེས་ན་དགྲ་བཅོམ་རྟོགས་པ་སྔོན་སོང་གི་
མ་དག་ས་བདུན་ལ་གནས་པའི་སེམས་དཔའ་རྣམས་ཀྱི་བར་ཆད་མེད་ལམ་སོ་སོའི་ངོས་
སྐལ་ཀྱི་སྤང་བྱའི་སྒྲིབ་པ་རེ་རེ་ཡང་ཡོད་པར་བཞེད་དོ།།
དབུ་མ་ཐལ་འགྱུར་བའི་ལུགས་འདིར་ས་ལམ་གྱི་འཇོག་ཚུལ་དང་། སྒྲིབ་གཉིས་
སྤོང་ཚུལ་ལ་དཔྱད་པ་ནི། 
དེ་ལ་དབུ་མའི་རྣམ་བཤད་དགོངས་པ་རབ་གསལ་ལས། དེ་ཡང་སྒོམ་སྤང་
གི་ཉོན་མོངས་ལྷན་སྐྱེས་ཆེ་འབྲིང་དྲུག་ས་གཉིས་པ་ནས་བདུན་པའི་བར་གྱིས་སྤོང་བའི་
ས་འདིའི་སྤང་བྱ་ལ་དགོངས་སོ། །འགྲེལ་པ་མཛད་པས་ཉོན་མོངས་ཀུན་བརྟགས་ས་
དང་པོ་ནས་དང་། ལྷན་སྐྱེས་ས་གཉིས་པ་ནས་སྤོང་བ་གསལ་བར་མ་གསུངས་ཀྱང་།
ས་བརྒྱད་པ་མ་ཐོབ་ཀྱི་བར་དུ་ཉོན་མོངས་ཐམས་ཅད་ཀྱི་ས་བོན་ཟད་པ་མེད་པ་དང་།
བདེན་འཛིན་ཉོན་མོངས་སུ་འཇོག་པ་དང༌། བདེན་འཛིན་མ་ཟད་བར་འཇིག་ལྟ་མི་འཛད་
པ་དང་། ས་དང་པོར་ཀུན་སྦྱོར་གསུམ་སྤངས་པ་རིན་ཆེན་འཕྲེང་བ་ལས་བཤད་པས།
སྤྱིར་ཉོན་མོངས་ལ་གཉིས་སུ་འབྱེད་པ་དང་ཁྱད་པར་དུ་འཇིག་ལྟ་ལ་གཉིས་སུ་དབྱེ་དགོས་
པར་ཤིན་ཏུ་གསལ་ལོ། །བདེན་འཛིན་ཉོན་མོངས་སུ་འཇོག་པའི་ལུགས་ལ། ཉོན་མོངས་
ཟག་མེད་ཀྱི་ལམ་གྱིས་སྤོང་བ་ན། བདེན་འཛིན་དེའི་ས་བོན་སྤོང་དགོས་པས་ས་བོན་
དེ་ལས་གཞན་པའི་གཉིས་སྣང་འཁྲུལ་པའི་བག་ཆགས་ཤེས་སྒྲིབ་ཏུ་བཞག་པའི་ཕྱོགས་
རེ་ཡང་གཏན་ཟད་མི་ནུས་པས། ཉོན་མོངས་མ་ཟད་བར་དུ་ཤེས་སྒྲིབ་མི་སྤོང་བའི་
ཕྱིར༑ ཤེས་སྒྲིབ་ནི་དག་པ་ས་གསུམ་གྱིས་སྤོང་ངོ༌། །ཞེས་གསུངས།

སྟོང་ཐུན་སྐལ་བཟང་མིག་འབྱེད་དཔེ་གཟུགས་ཤོག ༡༤༤ ན། ལས། དེས་
ན་ས་བདུན་པ་མན་ཆད་དུ་ཤེས་བྱའི་སྒྲིབ་པའི་ས་བོན་ཅུང་ཟད་ཀྱང་མི་སྤོང་སྟེ།བདེན་
འཛིན་གྱི་ས་བོན་མ་ལུས་པར་མ་སྤངས་པའི་ཕྱིར་དང་། དེ་མ་ལུས་པ་མ་སྤངས་པར་
ཡང་གཉིས་སྣང་འཁྲུལ་པ་ཅུང་ཟད་ཀྱང་སྤོང་བར་མི་ནུས་པའི་ཕྱིར་རོ། །དེའི་ཕྱིར་
ཤེས་བྱའི་སྒྲིབ་པའི་ས་བོན་སྤོང་བའི་ཐོག་མར་ས་བརྒྱད་པ་ནས་འཛིན་པ་ཡིན་པས། རང་
རྒྱུད་པ་དང་སེམས་ཙམ་པའི་ལུགས་ལ་ཤེས་སྒྲིབ་ཀྱི་ས་བོན་སྤོང་བའི་ཐོག་མ་ས་དང་
པོ་ནས་འཛིན་པར་འདོད་པ་དང་མི་འདྲ་ལ། ཞེས་གསུངས།
རྒྱལ་ཚབ་རིན་པོ་ཆེས་རྒྱུད་བླ་དར་ཊཱིཀ་ལས། ས་དང་པོའི་སྐད་ཅིག་མ་དང་
པོ་སྡུག་བསྔལ་ལ་ཤེས་བཟོད་སྐད་ཅིག་མ་བཅུ་དྲུག་གིས་བསྡུས་པ་མཐོང་བའི་ལམ་ཡིན་
ཡང་༑ ས་དང་པོ་ནི་བསྐལ་པ་དུ་མའི་ཡུན་གྱིས་རྫོགས་དགོས་པས་སྒོམ་ལམ་གྱིས་བསྡུས་
པ་ཡང་ཡོད་པར་ཤེས་པར་བྱའོ། །ཞེས་གསུངས་སོ།། ལའོ་ཨ་ཨ་ཆག་
ཡིག་ཆ་སོ་སོའི་བཞེད་ཚུལ་ལ།
པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༣༢ ན། ལས། རྣམ་བཤད་ལས། དེ་ཡང་སྒོམ་སྤང་གྱི་ཉོན་མོངས་
ལྷན་སྐྱེས་ཆེ་འབྲིང་དྲུག་ས་གཉིས་པ་ནས་བདུན་པའི་བར་གྱིས་སྤོང་བའི་ས་འདིའི་སྤངབྱ་
ལ་དགོངས་སོ། །ཞེས་གསུངས་པ་ལྟར་སྒོམ་སྤང་ཉོན་མོངས་ལྷན་སྐྱེས་ཆེན་པོའི་ཆེན་
པོ༑ ཆེན་པོའི་འབྲིང་། ཆེན་པོའི་ཆུང་ངུ་། འབྲིང་གི་ཆེན་པོ། འབྲིང་གི་འབྲིང༌།
འབྲིང་གི་ཆུང་ངུ་སྟེ་དྲུག་རིམ་པ་བཞིན་དུ་དམན་ལམ་སྔོན་མ་སོང་གི་ས་གཉིས་པ་ནས་

བདུན་པའི་བར་གྱིས་སྤོང་བའི་ནང་ནས་ས་གསུམ་པ་འདི་ཀའི་སྤང་བྱ་སྒོམ་སྤང་ཉོན་
མོངས་ལྷན་སྐྱེས་ཆེན་པོའི་འབྲིང་བསྲབས་པའམ་སྤོང་བ་ལ་དགོངས་པའོ། །རྣམ་བཤད་
ཀྱི་གསུང་འདིའི་དགོངས་པ་འཆད་པ་ན། ཁ་ཅིག་ཐེག་ཆེན་གྱི་སྒོམ་སྤང་ཉོན་མོངས་
འབྲིང་གི་ཆུང་ངུ་ལས་ཕྲ་བའི་ཐེག་ཆེན་གྱི་སྒོམ་སྤང་ཉོན་མོངས་ཆུང་ངུ་སྐོར་གསུམ་
གྱི་རྣམ་གཞག་བྱར་མི་རུང་བའི་དོན་དུ་འདོད། ཡང་ཁ་ཅིག ཐེག་ཆེན་གྱི་སྒོམ་སྤང་
ཉོན་མོངས་འབྲིང་གི་ཆུང་ངུ་ལ་ཕྲ་རགས་གཉིས་སུ་ཕྱེ་ནས་རགས་པ་དམན་ལམ་སྔོན་
དུ་མ་སོང་བའི་ས་བདུན་པའི་རྣམ་གྲོལ་ལམ་ནས་སྤངས། ཕྲ་མོ་ས་བདུན་པའི་སྐད་ཅིག་
ཐ་མའི་བར་ཆད་མེད་ལམ་གྱིས་དངོས་སུ་སྤོང་ཞིང༌། ས་བརྒྱད་པ་ཐོབ་མ་ཐག་པའི་
བར་ཆད་མེད་ལམ་གྱིས་ཟད་པར་སྤངས་ཞེས་ཞིབ་ཆ་སྣོན་པར་བྱེད། དང་པོ་མི་ལེགས་
ཏེ༑ ཉན་ཐོས་ཀྱི་སྒོམ་ལམ་ཆེན་པོ་སྐོར་གསུམ་ཡོད་པས་སྒོམ་སྤང་ཉོན་མོངས་ཆུང་
ངུ་སྐོར་གསུམ་སྤང་བྱར་འདོད་དགོས། དེ་འདོད་ཕྱིན་ཆད་ཐེག་ཆེན་གྱི་ལམ་དུ་སྤོང་
བའི་སྤང་གཉེན་ཁས་མ་བླངས་ན་དེ་སྐོར་གསུམ་སྤངས་པའི་ངོ་བོ་ཉིད་སྐུ་མེད་དགོས་
ཤིང་༑ སངས་རྒྱས་འཕགས་པ་ཉིད་སྐྱོན་ཀུན་ཟད་པ་དང་། ཡོན་ཏན་ཀུན་ལྡན་དུའང་
བཞག་དཀའ་བའི་ཕྱིར། གཉིས་པའང་མི་འཐད་དེ། སྐྱོན་སྔ་མ་འཇུག་པ་གཞིར་བཅས་
ལ༑ ས་བདུན་པའི་བར་ཆད་མེད་ལམ་ཡིན་ན་རང་གིས་དངོས་སུ་དྲངས་པའི་ས་བདུན་
པའི་རྣམ་གྲོལ་ལམ་ཡོད་དགོས་པ་དང༌། སྤྱིར་ཡང་ས་བཅུ་པ་མ་གཏོགས་གཞན་རྣམས་
ཀྱི་སྐད་ཅིག་ཐ་མ་བར་ཆད་མེད་ལམ་དུ་བྱེད་པ་མི་འཐད་པས་སོ། །ཕྱི་མ་འདི་དཔེར་
མཚོན་ན་ས་དྲུག་པའི་རྗེས་ཐོབ་ལ་གནས་པའི་སེམས་དཔའ་བདེན་འཛིན་ལྷན་སྐྱེས་འབྲིང་
གི་ཆུང་ངུ་སྤོང་བའི་ཕྱིར་དུ་ཆོས་ཉིད་ལ་མངོན་སུམ་དུ་མཉམ་པར་གཞག་པ་ན། སྐད་

ཅིག་དང་པོ་སྤང་བྱ་དེའི་དངོས་ཀྱི་གཉེན་པོར་བསྐྱེད་མི་ནུས་པས་ས་དྲུག་པ་རང་གི་ཡེ་
ཤེས་སུ་སོ་ན་གནས་ཤིང༌། སྤང་བྱ་ཟུར་པ་མི་འདུག་པས་བར་ཆད་མེད་ལམ་དུ་མི་
འོས༑ སྐད་ཅིག་གཉིས་པ་ནས་ས་བདུན་པའི་བར་ཆད་མེད་ལམ་དུ་བཞག་དགོས་པ་
ལྟ་བུ་སྟེ། ས་རྣམས་འོག་མ་འོག་མ་ནས་གོང་མ་གོང་མར་འཕོ་བའི་ཚེ་མཉམ་གཞག་
ནས་མཉམ་གཞག་ཏུ་འཕོ་བའི་ངེས་པ་ལས་སོ། །ཡང་ཁ་ཅིག བདེན་འཛིན་ལྷན་སྐྱེས་
ཆུང་ངུ་སྐོར་གསུམ་གྱི་དངོས་གཉེན་དུ་གྱུར་པའི་ས་བརྒྱད་པའི་བར་ཆད་མེད་ལམ་ངོ་
བོ་ཐ་དད་པ་གསུམ་དང་དེ་གསུམ་གྱིས་དངོས་སུ་དྲངས་པའི་ས་བརྒྱད་པའི་རྣམ་གྲོལ་
ལམ་ངོ་བོ་ཐ་དད་པ་གསུམ་སྐྱེ་ཞིང་། དེའི་རྗེས་སུ་ཤེས་སྒྲིབ་དངོས་སུ་སྤོང་བའི་འགོ་
བརྩམ་པ་ཡིན་གསུངས་པ་ཡང་མི་འཐད་དེ། ཧ་ཅང་ས་བརྒྱད་པའི་བར་ཆད་མེད་ལམ་
དང་རྣམ་གྲོལ་ལམ་མངས་པའི་སྐྱོན་དུ་འགྱུར་བའི་ཕྱིར། རང་གི་ལུགས་ནི། དམན་
ལམ་སྔོན་མ་སོང་གི་ས་བརྒྱད་པ་ཐོབ་མ་ཐག་པའི་བར་ཆད་མེད་ལམ་གཅིག་པོ་དེ་ཉིད་
ཀྱིས་བདེན་འཛིན་ལྷན་སྐྱེས་ཆུང་ངུ་སྐོར་གསུམ་ཀ་དངོས་སུ་སྤོང་ཞིང་། དེ་ལས་དངོས་
སུ་གྲོལ་བའི་རྣམ་གྲོལ་ལམ་དངོས་སུ་འདྲེན་པ་དང་། དེའི་རྗེས་སུ་ཤེས་སྒྲིབ་སྤོང་བར་
བྱེད་པ་ཡིན་ཏེ། བར་ཆད་མེད་ལམ་དེ་ཉིད་ས་འོག་མ་རྣམས་ཀྱི་བར་ཆད་མེད་ལམ་
ལས་སྤང་བྱ་སྤོང་བའི་ནུས་པ་ཆེ་བའི་སྒོ་ནས་ཡིན་པའི་ཕྱིར། དཔེར་ན། སྔགས་ཀྱི་
ཐེག་པར་རིམ་པ་བཞི་པའི་དོན་གྱི་འོད་གསལ་སྐད་ཅིག་མ་གཅིག་གིས་བདེན་འཛིན་ཀུན་
བརྟགས་དང་ལྷན་སྐྱེས་གཉིས་ཀ་དངོས་སུ་སྤོང་བ་གསུངས་པ་བཞིན་ནོ། །དེ་ལྟར་བྱས་
ན༑ རྣམ་བཤད་ལས། ཉོན་མོངས་ཐམས་ཅད་མ་ཟད་བར་དུ་ཤེས་སྒྲིབ་མི་སྤོང་བའི་
ཕྱིར༑ ཤེས་སྒྲིབ་ནི་དག་པ་ས་གསུམ་གྱི་སྐབས་སུ་སྤོང་ངོ༌། །ཞེས་གསུངས་པ་ཡང་

ལེགས་པར་དྲངས་པར་འགྱུར་རོ། །ཁ་ཅིག་ན་རེ། རྣམ་བཤད་ཀྱི་གསུང་འདིས་ཉོན་
མོངས་ཐམས་ཅད་མ་ཟད་བར་དུ་ཤེས་སྒྲིབ་མི་སྤོང་བར་གསུངས་པ་བག་ཆགས་ཀྱི་ཤེས་
སྒྲིབ་ལ་དགོངས་ཀྱི། སྤྱིར་ས་བདུན་པ་མན་ཆད་དུ་བར་ཆད་མེད་ལམ་གྱིས་ཤེས་སྒྲིབ་
སྤོང་བ་མི་འགོག་སྟེ། ས་བདུན་པ་མན་ཆད་ལ་གནས་པའི་སེམས་དཔའ་རྣམས་ཀྱིས་
ཤེས་སྒྲིབ་སྤང་བྱའི་གཙོ་བོར་བྱས་ནས་སྤོང་བའི་ཕྱིར་དང༌། ཤེས་བྱའི་བུད་ཤིང་མ་
ལུས་སྲེག་པའི་མེའི། །ཞེས་སོགས་ཀྱིས་ས་གསུམ་པའི་བར་ཆད་མེད་ལམ་གྱི་ངོས་སྐལ་
གྱི་སྤང་བྱར་གྱུར་པའི་ཤེས་སྒྲིབ་བཤད་པའི་ཕྱིར་ཞེ་ན། སྒྲུབ་བྱེད་དང་པོ་མ་ངེས་ཏེ།
དེ་ལྟར་ན་བྱང་སེམས་དེ་རྣམས་ཀྱིས་བག་ཆགས་ཀྱི་ཤེས་སྒྲིབ་ཀྱང་སྤང་བྱའི་གཙོ་བོར་
བྱེད་པས། དེ་མན་ཆད་དུ་བར་ཆད་མེད་ལམ་གྱིས་བག་ཆགས་ཀྱི་ཤེས་སྒྲིབ་སྤོང་བ་
འགོག་མི་ནུས་པའི་ཕྱིར། གཉིས་པ་ཡང་མ་ངེས་ཏེ། དེ་ནི་ཤེས་སྒྲིབ་ཀྱི་བུད་ཤིང་མ་
ལུས་པ་བསྲེག་པའི་ཡེ་ཤེས་ཀྱི་མེ་དངོས་དག་ས་ནས་འབྱུང་བའི་སྔ་ལྟས་ཀྱི་མེའི་འོད་
ས་གསུམ་པ་ནས་འབྱུང་བ་ལ་དགོངས་པའི་ཕྱིར། འོ་ན། ཉན་ཐོས་དགྲ་བཅོམ་གྱི་
རྟོགས་པ་སྔོན་དུ་སོང་བའི་བྱང་སེམས་ཀྱི་ས་བདུན་པ་མན་ཆད་དུ་བར་ཆད་མེད་ལམ་
དང་རྣམ་གྲོལ་ལམ་བཞག་ཏུ་མེད་པར་འགྱུར་རོ་སྙན་ན།འདོད་པ་ཡིན་ནོ། །རྣམ་
དཔྱོད་ཀྱི་མཐུ་ཡོད་ན་སྐབས་འདིའི་ཊཱིཀ་ཆེན་གྱི་དགོངས་པ་ཇི་སྐད་བཤད་པ་ལས་གཞན་
དུ་གཡོ་བར་མ་བྱེད་ཅིག ཅེས་གསུངས།
དེ་ཉིད་ཀྱིས་མཛད་པའི་དབུ་མའི་མཐའ་དཔྱོད་ཤོག ༢༤ ན། ལས། རྣམ་
བཤད་ལས། སྒོམ་སྤང་གི་ཉོན་མོངས་ལྷན་སྐྱེས་ཆེ་འབྲིང་དྲུག་ས་གཉིས་པ་ནས་བདུན་
པའི་བར་གྱི་སྤོང་བའི་ས་འདིའི་སྤང་བྱ་ལ་དགོངས་སོ། །ཞེས་གསུངས་པའི་ཕྱིར། ཁ་

ཅིག གསུང་འདིས་ལུགས་འདི་ལ་ས་དང་པོས་བསྡུས་པའི་སྒོམ་ལམ་མེད་པར་བསྟན་
ཟེར་ཡང་། རྒྱུད་བླའི་རྣམ་བཤད་ལས་ཡོད་པར་བཤད་པས་དཔྱད་དོ། །ཞེས་དང༌།
དེའི་ཤོག ༢༥ ན། ལས། དེ་ལ་ཁོ་ན་རེ། ས་བརྒྱད་པ་ལ་དྲི་མ་དེ་དག་རྩ་བཅས་ཉེ་
བར་ཞི་འགྱུར་ཞིང་། །ཞེས་གསུངས་པ་མི་འཐད་པར་ཐལ། ས་བརྒྱད་པའི་ཡེ་ཤེས་
ཡིན་ན། ཉོན་སྒྲིབ་སྤངས་པས་མ་ཁྱབ་པའི་ཕྱིར། ཞེ་ན། མ་ཁྱབ་སྟེ། དེ་ལྟར་གསུངས་
པ་ས་བརྒྱད་པ་ནས་ངེས་པར་ཉོན་སྒྲིབ་སྤངས་པའི་སྤངས་པ་ཐོབ་པ་ལ་དགོངས་པའི་
ཕྱིར༑ ཞེས་དང༌། ཡང་དེའི་ཤོག ༢༤ བ། ལས། གཞན་ཡང་ཁྱོད་ཀྱི་ལུགས་དེ་མི་
འཐད་པར་ཐལ། ས་བཞི་པའི་རྣམ་གྲོལ་ལམ་གྱིས་ས་བཞི་པའི་བར་ཆད་མེད་ལམ་
གྱི་ངོས་སྐལ་གྱི་སྤང་བྱར་གྱུར་པའི་འཇིག་ལྟ་སྤངས་པའི་ཕྱིར་ཏེ། རྣམ་བཤད་ལས།
རྣམ་གྲོལ་ལམ་དེས་ས་བཞི་པའི་སྤང་བྱར་གྱུར་པའི་འཇིག་ལྟ་སྤངས་པ་གསུངས་པ་གང་
ཞིག དེ་བར་ཆད་མེད་ལམ་གྱིས་སྤང་བྱ་ལས་འོས་མེད་པའི་ཕྱིར། ལན་མེད་དོ། །ཞེས་
གསུངས་སོ།། 
པཎ་ཆེན་མཆོག་གི་བཞེད་པའི་སྙིང་པོ་བསྒྲིལ་ན། ས་དང་པོས་བསྡུས་པའི་
སྒོམ་ལམ་འདོད་ན། སྒོམ་སྤང་ཉོན་མོངས་ཆེན་པོའི་ཆེན་པོ་ལ་ཕྲ་རགས་གཉིས་སུ་
ཕྱེ་བའི་རགས་པ་དེ་ས་དང་པོས་བསྡུས་པའི་སྒོམ་ལམ་བར་ཆད་མེད་ལམ་གྱིས་སྤོང་
བ་དང༌། ཕྲ་བ་དེ་ས་གཉིས་པའི་སྒོམ་ལམ་བར་ཆད་མེད་ལམ་གྱིས་སྤོང་ཞིང༌། ས་
གསུམ་པས་ཆེན་པོའི་འབྲིང་དང༌། ས་བཞི་པས་ཆེན་པོའི་ཆུང་ངུ་། ས་ལྔ་པས་འབྲིང་
གི་ཆེན་པོ། ས་དྲུག་པས་འབྲིང་གི་འབྲིང༌། ས་བདུན་པས་འབྲིང་གི་ཆུང་ངུ་དང་། ས་
བརྒྱད་པའི་བར་ཆད་མེད་ལམ་ལ་ཐོག་མའི་དེ་དང་ཐ་མའི་དེ་གཉིས་ཡོད་པ་ལས་ཐོག་

མའི་བར་ཆད་མེད་ལམ་གྱིས་ཉོན་སྒྲིབ་ཆུང་ངུ་སྐོར་གསུམ་ཅིག་ཅར་སྤོང་ཞིང་། ཐ་
མའི་དེས་ཤེས་སྒྲིབ་ཆེན་པོ་སྤོང་བ་ནས། བཅུ་པའི་བར་སྦྱར་ལ། ཤེས་སྒྲིབ་ཆུང་ངུ་
ལ༑ ཕྲ་རགས་གཉིས་སུ་ཕྱེ་ནས་རགས་པ་དེ་ས་བཅུ་པའི་ཐོག་པའི་བར་ཆད་མེད་ལམ་
གྱིས་སྤོང་ཞིང༌། ཕྲ་བ་དེ་རྒྱུན་མཐའི་བར་ཆད་མེད་ལམ་གྱིས་སྤོང་བར་བཞེད་དོ།།
རྗེ་བཙུན་ཆོས་ཀྱི་རྒྱལ་མཚན་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༡༦༨ ལས། རང་ལུགས་ལ། ཐེག་ཆེན་གྱི་སྒོམ་སྤང་ཉོན་མོངས་ཆེ་
འབྲིང་ཆུང་ངུ་དགུ་ཡོད་ཅིང་། དང་པོ་དྲུག་ས་གཉིས་པ་ནས་བདུན་པའི་བར་གྱིས་རིམ་
བཞིན་སྤོང༌། ས་བདུན་པའི་བར་ཆད་མེད་ལམ་སྐྱེ་ཐེབས་དང་པོ་དེས་སྒོམ་སྤང་ཉོན་
མོངས་འབྲིང་གི་ཆུང་ངུ་སྤོང་བར་བྱེད་ལ། ས་བདུན་པའི་བར་ཆད་མེད་ལམ་སྐད་
ཅིག་ཐ་མ་དེས་སྒོམ་སྤང་ཉོན་མོངས་ཆུང་ངུ་སྐོར་གསུམ་པོ་དེ་ཅིག་ཅར་དུ་སྤོང་བར་
བྱེད་ཞེས་དང༌། གཞན་ཡང་བྱང་སེམས་ས་བརྒྱད་པ་བ་ཡིན་ན། ཉོན་སྒྲིབ་སྤངས་
པས་མ་ཁྱབ་པར་ཐལ། རང་གི་ངོས་སྐལ་གྱི་སྤང་བྱར་གྱུར་པའི་ཉོན་སྒྲིབ་ཀྱི་དངོས་
གཉེན་བར་ཆད་མེད་ལམ་དུ་གྱུར་པའི་ས་བརྒྱད་པའི་བར་ཆད་མེད་ལམ་ཡོད་པའི་ཕྱིར།
རྟགས་ཁས། འདོད་མི་ནུས་ཏེ། འདི་ཉིད་ལས། ས་བརྒྱད་པ་ལ་དྲི་མ་དེ་དག་རྩ་བཅས་
ཉེ་བར་ཞི་འགྱུར་ཞིང་། །ཉོན་མོངས་ཟད་ཅིང་ས་གསུམ་བླ་མར་གྱུར་ཀྱང་སངས་རྒྱས་
རྣམས་ཀྱིས་ནི། །ཞེས་གསུངས་པའི་ཕྱིར། ཞེས་དང༌།
ཡང་དེའི་དབུ་མའི་སྤྱི་དོན་ཤོག ༩༣ ལས། གཞན་ཡང་། ས་དང་པོའི་སྐད་
ཅིག་ཐ་མར་སྐྱེས་པའི་ས་དང་པོའི་བར་ཆད་མེད་ལམ་ཡོད་པར་ཐལ། ས་དང་པོ་བས་
ས་དང་པོའི་ངོས་སྐལ་གྱི་སྤང་བྱ་སྤངས་པ་དང་ས་གཉིས་པར་འཕོ་བ་དུས་མཉམ་པའི་

ཕྱིར་ཏེ། ས་བདུན་པ་བས་ས་བདུན་པའི་ངོས་སྐལ་གྱི་སྤང་བྱ་སྤངས་པ་དང༌། ས་
བརྒྱད་པར་འཕོ་བ་དུས་མཉམ་པའི་ཕྱིར། དེ་བཞིན་དུ་ས་དང་པོ་བས་ས་དང་པོའི་ངོས་
སྐལ་གྱི་སྤང་བྱ་སྤངས་པ་དང་དེས་ས་གཉིས་པར་འཕོ་བ་དུས་མཉམ་པར་ཐལ། ས་
བཅུ་པ་བས་ས་བཅུ་པའི་ངོས་སྐལ་གྱི་སྤང་བྱ་སྤངས་པ་དང་། དེས་སངས་རྒྱས་ཀྱི་སར་
འཕོ་བ་དུས་མཉམ་པའི་ཕྱིར། གཞན་ཡང་། ས་དང་པོའི་སྐད་ཅིག་ཐ་མར་སྐྱེས་པའི་
ས་དང་པོའི་བར་ཆད་མེད་ལམ་ཡོད་པར་ཐལ། ས་གཉིས་པའི་སྐད་ཅིག་དང་པོར་སྐྱེས་
པའི་ས་གཉིས་པའི་རྣམ་གྲོལ་ལམ་ཡོད་པའི་ཕྱིར། མ་གྲུབ་ན། ས་གཉིས་པའི་རྣམ་
གྲོལ་ལམ་ཡིན་ན། རང་གི་ཉེར་ལེན་དུ་གྱུར་པའི་ས་གཉིས་པའི་བར་ཆད་མེད་ལམ་
ལས་བྱུང་བས་ཁྱབ་པར་ཐལ། མ་གྲུབ་པ་དེའི་ཕྱིར། འདོད་ན། ས་བརྒྱད་པའི་རྣམ་
གྲོལ་ལམ་ཡིན་ན། རང་གི་ཉེར་ལེན་དུ་གྱུར་པའི་ས་བརྒྱད་པའི་བར་ཆད་མེད་ལམ་
ལས་བྱུང་བས་ཁྱབ་པར་ཐལ། འདོད་པའི་ཕྱིར། འདོད་ན། ས་བརྒྱད་པའི་ཐོག་མར་
སྐྱེས་པའི་ཉོན་སྒྲིབ་སྤངས་པའི་རྣམ་གྲོལ་ལམ་ཆོས་ཅན། དེར་ཐལ། དེའི་ཕྱིར། འཁོར་
གསུམ༑ ཞེས་གསུངས།
རྗེ་བཙུན་ཆོས་ཀྱི་རྒྱལ་མཚན་མཆོག་གི་བཞེད་པ་ལྟར་ན། ཐེག་ཆེན་གྱི་སྦྱོར་
ལམ་ཆོས་མཆོག་ཆེན་པོ་ནས་ས་དང་པོར་འཕོས་པའི་ཚེ་ཐོག་མར་མཐོང་ལམ་བར་ཆད་
མེད་ལམ་དུ་འཕོས་པ་ཡིན་ཀྱང༌། དེ་རྗེས་ས་དང་པོ་ནས་གཉིས་པར་འཕོས་པ་ནས་བཟུང་
སྟེ༑ ས་བཅུ་པ་ནས་སངས་རྒྱས་ཀྱི་སར་འཕོས་པའི་བར་བར་ཆད་མེད་ལམ་ནས་རྣམ་
གྲོལ་ལམ་དུ་འཕོས་པར་འཇོག་ཅིང༌། དེས་ན་བར་ཆད་མེད་ལམ་རྣམས་ས་འོག་མ་
དང་དེའི་རྣམ་གྲོལ་ལམ་རྣམས་ས་གོང་མས་བསྡུས་པར་བཞེད་ལ། ས་དེ་རྣམས་ཀྱི་

སྐབས་སུ་སྒྲིབ་གཉིས་ཇི་ལྟར་སྤོང་ཚུལ་ནི། ཉོན་སྒྲིབ་ལ་ཆེ་འབྲིང་ཆུང་གསུམ་ལ་གསུམ་
རེ་ཕྱེ་བས་དགུ་ཡོད་པ་དང་། དེ་དག་སྤོང་ཚུལ་ཡང༌། སྒོམ་ལམ་གྱིས་བསྡུས་པའི་
ས་དང་པོ་ནས་བདུན་པའི་བར་གྱིས་སྤོང་ལ། དེ་ཡང་ས་གཉིས་པའི་སྐབས་སུ་ཆེན་པོའི་
ཆེན་པོ་སྤོང༌། ས་གསུམ་པས་ཆེན་པོའི་འབྲིང་སྤོང༌། ས་བཞི་པས་ཆེན་པོའི་ཆུང་ངུ་
སྤོང་༑ ས་ལྔ་པས་འབྲིང་གི་ཆེན་པོ་སྤོང༌། ས་དྲག་པས་འབྲིང་གི་འབྲིང་སྤོང་ལ། ས་
བདུན་པ་ལ་ཐོག་མའི་བར་ཆད་མེད་ལམ་དང་། དེའི་ཐ་མའི་བར་ཆད་མེད་ལམ་སྟེ།
བར་ཆད་མེད་ལམ་སྐྱེ་ཐེབས་གཉིས་བཞག་སྟེ། དང་པོས་ཉོན་མོངས་འབྲིང་གི་ཆུང་
ངུ་སྤོང་ཞིང༌། ཐ་མ་དེས་སྒོམ་སྤང་ཉོན་མོངས་ཆུང་ངུ་སྐོར་གསུམ་ཅིག་ཅར་སྤོང་
བ་དང་དེ་སྤངས་པའི་རྣམ་གྲོལ་ལམ་ཐོབ་པ་དང་ས་བརྒྱད་པར་འཕོས་ལ། ས་བརྒྱད་
པ་ནས་བཅུ་པའི་བར་དག་པ་ས་གསུམ་གྱི་སྐབས་སུ་ཤེས་སྒྲིབ་སྤོང་བར་བཞེད་དོ།།
མཁས་གྲུབ་བསྟན་དར་བ་མཆོག་གི་བཞེད་པ་ནི། དེ་ཉིད་ཀྱིས་མཛད་པའི་དབུ་
མའི་མཐའ་དཔྱོད་ཤོག ༡༡༣ ལས། རང་ལུགས་བཞག་པ་ལ། འཇུག་པའི་ཆེད་དུ་
བྱ་བའི་གདུལ་བྱ་ཐེག་ཆེན་གྱི་རིགས་ཅན་གྱིས་ཐེག་ཆེན་ལམ་དུ་འཇུག་པའི་སྔ་རོལ་
དུ་སྟོང་ཉིད་ཚད་མས་ངེས་པར་བྱས། བྱང་ཆུབ་ཏུ་སེམས་བསྐྱེད། གཙོ་བོར་ཤེས་
སྒྲིབ་སྤོང་བའི་ཕྱིར་དུ་བདག་མེད་གཉིས་རིགས་པའི་རྣམ་གྲངས་མཐའ་ཡས་པའི་སྒོ་ནས་
བསྒོམས་པས། སྤོང་དཀའ་སླའི་དབང་གིས་ཐེག་ཆེན་མཐོང་ལམ་བར་ཆད་མེད་ལམ་
གྱིས་བདེན་འཛིན་ཀུན་བརྟགས་ས་བོན་དང་བཅས་པ་སྤོང༌། ས་དང་པོའི་ངོ་བོར་གྱུར་
པའི་སྒོམ་ལམ་བར་ཆད་མེད་ལམ་ནས་གཉིས་པའི་ཐ་མའི་བར་ཆད་མེད་ལམ་གྱི་བར་
གྱིས་བདེན་འཛིན་ལྷན་སྐྱེས་ལ་ཆུང་ངུ་འབྲིང་ཆེན་པོ་གསུམ་རེ་རེ་ལ་ཆེ་ཆུང་གཉིས་གཉིས་

སུ་བྱས་པའི་ཆེན་པོའི་ས་བོན་སྤོང་བ་ནས། ས་བདུན་པ་ཐོབ་མ་ཐག་པའི་བར་ཆད་མེད་
ལམ་ནས་ཐ་མའི་བར་ཆད་མེད་ལམ་གྱི་བར་གྱིས་ཆུང་ངུའི་ཆུང་ངུའི་ས་བོན་སྤོང་ཞིང་།
དེ་སྤངས་པ། ཉོན་སྒྲིབ་མ་ལུས་པར་སྤངས་པ། ས་བརྒྱད་པ་དང་དེའི་རྣམ་གྲོལ་ལམ་
ཐོབ་པ།རྟེན་གྱི་གང་ཟག་དེ་དགྲ་བཅོམ་པར་སོང་བ་དུས་མཉམ་པའི་སྒོ་ནས་ཉོན་སྒྲིབ་
སྤོང་༑ ཤེས་སྒྲིབ་སྤོང་ཚུལ་ནི། ཐེག་ཆེན་གྱི་མཐོང་ལམ་བར་ཆད་མེད་ལམ་གྱིས་
མཐོང་སྤང་ཤེས་སྒྲིབ་སྤོང་ཞིང་། དེར་མ་ཟད་སྦྱིན་པའི་ཕར་ཕྱིན་གྱི་ཉམས་ལེན་ལྷག་
པར་ཐོབ་པ་དང༌། ཡོན་ཏན་བརྒྱ་ཕྲག་བཅུ་གཉིས་ཐོབ་པ་ལ་གེགས་བྱེད་ཀྱི་སྒྲིབ་པ་
དང་༑ ས་དང་པོ་ཐོབ་པ་ལ་གེགས་བྱེད་ཀྱི་སྒྲིབ་པ་སྤོང་བ་ནས། དང་པོའི་ཐ་མའི་
བར་ཆད་མེད་ལམ་གྱི་ས་དང་པོའི་ངོས་སྐལ་གྱི་གཉིས་སྣང་འཁྲུལ་པའི་བག་ཆགས་ལས་
གཞན་པའི་ཤེས་སྒྲིབ་ཅིག་སྤོང་བ་ནས། ས་བདུན་པའི་ཐོག་མའི་བར་ཆད་མེད་ལམ་
གྱིས་ཐབས་མཁས་ཀྱི་ཕར་ཕྱིན་གྱི་ཉམས་ལེན་ལྷག་པར་ཐོབ་པ་ལ་གེགས་བྱེད་ཀྱི་སྒྲིབ་
པ༑ ས་བདུན་པ་ཐོབ་པ་ལ་གེགས་བྱེད་ཀྱི་སྒྲིབ་པ། ཡོན་ཏན་ཁྲི་ཕྲག་འབུམ་ཕྲག་བཅུ་
གཉིས་ཐོབ་པ་ལ་གེགས་བྱེད་ཀྱི་སྒྲིབ་པ་སྤོང༌། ཐེག་དམན་དགྲ་བཅོམ་གྱི་རྟོགས་
པ་སྔོན་སོང་གི་ཐེག་ཆེན་རིགས་ཅན་རྣམས་ཀྱིས་ཉོན་མོངས་མི་སྤོང་བ་མ་གཏོགས་སྔར་
བཞིན་དུ་སྤོང་ཞིང་། དམན་ལམ་སྔོན་དུ་སོང་མ་སོང་གང་ཡིན་ཡང་། གཉིས་སྣང་
འཁྲུལ་པའི་བག་ཆགས་དང་བཅས་པ་ལ་ཆུང་འབྲིང་ཆེན་པོ་གསུམ་དུ་བྱས་པའི་ཆེན་
པོ་ས་བརྒྱད་པ་ཐོབ་མ་ཐག་པའི་བར་ཆད་མེད་ལམ་ནས་ཐ་མའི་བར་ཆད་མེད་ལམ་
གྱི་བར་གྱིས་སྤོང་། དེ་ལས་གཞན་ས་བརྒྱད་པ་ཐོབ་པ་ལ་གེགས་བྱེད་ཀྱི་སྒྲིབ་པ་སོགས་
ས་བརྒྱད་པ་ཐོབ་མ་ཐག་པའི་བར་ཆད་མེད་ལམ་སོགས་ཀྱིས་སྤོང་བ་ནས་ས་བཅུ་པའི་
བར་ལ་སྦྱར་བར་བྱའོ། །ཞེས་གསུངས།

ཀུན་མཁྱེན་འཇམ་དབྱངས་བཞད་པ་མཆོག་གི་བཞེད་ཚུལ་ནི། དེ་ཉིད་ཀྱིས་
མཛད་པའི་དབུ་མ་ཆེན་མོ་ཤོག ༡༦༢ ལས། སྐབས་འདིར་སྤང་བྱ་ཉོན་སྒྲིབ་དབྱེ་
ཚུལ་ལ། སྒོམ་སྤང་བདེན་འཛིན་ཆེན་པོ་དང་འབྲིང་དང་ཆུང་ངུ་གསུམ་རེ་རེ་ལ་ཡང་
ཐེག་དམན་ལམ་ལ་ལྟོས་ནས་གསུམ་ཕྱེ་བས། སྒོམ་སྤང་སྐོར་དག་སྒོམ་ལམ་བར་ཆད་
མེད་ལམ་དགུའི་ངོས་སྐལ་དུ་སོ་སོར་འཇོག་པ་སོགས་ཡིན་པའི་ཕྱིར། ཐེག་ཆེན་ལམ་
ལ་ལྟོས་ནས་སྒོམ་སྤང་བདེན་འཛིན་སྐོར་བདུན་ལས་མི་འབྱེད་དེ། །ཆེ་འབྲིང་ལ་སྐོར་
དྲུག་ཕྱེ་བ་ས་བདུན་པ་མན་ཆད་ཀྱིས་སྤོང་བ་གང་ཞིག ཆུང་ངུ་ལ་དེ་ལྟར་མི་དགོས་
པར་སྤོང་བའི་ཕྱིར། དང་པོ་གྲུབ་སྟེ། རྣམ་བཤད་ལས། སྒོམ་སྤང་ལྷན་སྐྱེས་ཆེ་
འབྲིང་དྲུག་ས་གཉིས་པ་ནས་བདུན་པའི་བར་གྱིས་སྤོང་བས། ཞེས་གསུངས་པའི་ཕྱིར།
རྟགས་གཉིས་པ་གྲུབ་སྟེ། ས་བདུན་པ་མན་ཆད་དུ་བསྐལ་པ་འབུམ་ལ་སྤོང་མི་ཐུབ་
པ་ཡང་ས་འདིས་སྐད་ཅིག་ལ་སྤོང་ཐུབ་པའི་ཕྱིར། དེར་ཐལ། དེའི་རྒྱུ་མཚན་ས་འདིར་
འབད་རྩོལ་རགས་པ་ཞི་བའི་མཛད་པ་ལྷུན་གྲུབ་ཡོད་པའི་རྒྱུ་མཚན་གྱིས་ཡིན་པའི་ཕྱིར་
ཏེ༑ དཔེར་ན། གྲུ་བོ་ཆེ་རྒྱ་མཚོར་མ་ཕྱིན་གོང་དུ་དཀའ་ལ། ཕྱིན་ནས་ཉིན་རེ་ལ་
ཡང་ལོ་བརྒྱའི་ལམ་བགྲོད་ཐུབ་པ་ལྟ་བུ་ཡིན་པའི་ཕྱིར་ཏེ། མདོ་ལས། ལྷུན་གྱིས་གྲུབ་
པའི་ཡེ་ཤེས་ཀྱིས་ཡུད་ཙམ་གཅིག་ལ་ཐམས་ཅད་མཁྱེན་པའི་ཡེ་ཤེས་ཅི་ཙམ་ནོན་པ་
དེ་ནི་སྔོན་གྱི་ཆེད་དུ་བྱ་བའི་ལས་ཀྱིས་བསྐལ་པ་འབུམ་དུ་ཡང་དེ་སྙེད་དཔག་ཏུ་མེད་
པ་གནོན་པར་མི་ནུས་སོ། །ཞེས་གསུངས་པའི་ཕྱིར། ཤེས་སྒྲིབ་ལ་ཆེ་འབྲིང་གཉིས་
དང་ཆུང་ངུ་གཉིས་དང་བཞི་ལས་མི་བྱེད་དེ། ས་བརྒྱད་པར་ཉོན་མོངས་སྤངས་རྗེས་
སུ་ཤེས་སྒྲིབ་ཆེན་པོའི་དངོས་གཉེན་ས་བརྒྱད་པའི་དཀྱིལ་སྟོད་ཀྱི་བར་ཆད་མེད་ལམ་

གྱིས་སྤོང༌། འབྲིང་དང་དགུ་པའི་དེ་སྦྱོར། ཆུང་ངུའི་ཆེན་པོ་དང་བཅུ་པའི་ཐོག་མའི་
བར་ཆད་མེད་ལམ་སྦྱོར། ཆུང་ངུའི་ཆུང་ངུ་དང་རྒྱུན་མཐའི་བར་ཆད་མེད་ལམ་སྦྱོར་
བའི་ཕྱིར། ཞེས་དང་། 
དེའི་ཤོག ༦༥ བ། ལས། ས་དང་པོའི་སྒོམ་སྤང་ཉོན་མོངས་ཆེན་པོའི་ཆེན་པོ་
རགས་པའི་དངོས་གཉེན་བར་ཆད་མེད་ལམ་དང་རྣམ་གྲོལ་ལམ་གཉིས་ཡོད་ཅིང་། དེ་
སྒོམ་ལམ་གྱི་ཐོག་མར་འོངས་པའི་གསུང་རྒྱུན་ལྟར་ཤེས་པར་བྱ། ཞེས་གསུངས་སོ།།
ལུགས་འདིར་འགོག་བདེན་ཆོས་ཉིད་དུ་བཞེད་མིན་སྐོར་ལ་དཔྱད་པ་ནི།
ཐོག་མར་རྗེ་ཡབ་སྲས་ཀྱི་གསུང་འགོད་པ་ལ། འཇུག་པའི་རྣམ་བཤད་དགོངས་
པ་རབ་གསལ་ཤོག ༡13 ལས། འགོག་བདེན་ཀུན་རྫོབ་བདེན་པར་སྨྲ་བ་ནི་མཐའ་
མ་ཆོད་པའོ། །གཞི་འགའ་ཞིག་གི་སྟེང་དུ་དགག་བྱ་བདེན་པ་བཅད་པ་ལ་དོན་དམ་
བདེན་པར་བྱེད་ཀྱང་། དོན་དམ་བདེན་པ་ཡིན་ཚད་ཐམས་ཅད་ཀྱི་དགག་བྱ་ཤེས་བྱ་
ལ་མི་སྲིད་པས་མ་ཁྱབ་སྟེ། ཆོས་དབྱིངས་བསྟོད་པ་ལས། གང་ཞིག་ཀུན་ཏུ་མ་ཤེས་
ན༑ ༑སྲིད་པ་གསུམ་དུ་རྣམ་འཁོར་ལ། །སེམས་ཅན་ཀུན་ལ་ངེས་གནས་པའི། །ཆོས་
ཀྱི་དབྱིངས་ལ་ཕྱག་འཚལ་འདུད། །གང་ཞིག་འཁོར་བའི་རྒྱུར་གྱུར་པ། །དེ་ཉིད་སྦྱང་
པ་བྱས་པ་ལས། །དག་པ་དེ་ཉིད་མྱ་ངན་འདས། །ཆོས་ཀྱི་སྐུ་ཡང་དེ་ཉིད་དོ། །ཞེས་
ཆོས་ཉིད་དྲི་མ་དང་བཅས་པ་དྲི་མ་སྦྱངས་པ་ན་མྱང་འདས་དང་ཆོས་ཀྱི་སྐུར་གསུངས་
པ་ལྟར། དག་པའི་ཆོས་ཉིད་ཀྱི་དགག་བྱ་དྲི་མར་གསུངས་པ་དུ་མ་ཞིག་ཡོད་པའི་ཕྱིར་
དང་༑ ཆོས་ཉིད་དྲི་བྲལ་དུ་སོང་བ་མི་སྲིད་ན་ངལ་བ་འབྲས་མེད་དུ་འགྱུར་བའི་ཕྱིར་

དང་༑ སྲིད་ན་དེའི་དགག་བྱ་ཤེས་བྱ་ལ་ཡོད་པའི་ཕྱིར་རོ། །དཔེར་ན་རི་བོང་གི་རྭ་
མེད་པའི་དགག་བྱ་རི་བོང་གི་རྭ་ཤེས་བྱ་ལ་མི་སྲིད་ཀྱང་། དགག་བྱ་ཤེས་བྱ་ལ་ཡོད་
པའི་བུམ་པ་བཀག་པའི་བུམ་མེད་རི་བོང་གི་རྭ་མེད་དུ་འཇོག་ནུས་པ་བཞིན་ནོ། །དག་
མ་དག་གི་ཆོས་ཅན་སྤྱི་ལ་ཁྱབ་པའི་ཆོས་ཉིད་ཀྱི་དབང་དུ་བྱས་ན་ནི། བདག་གཉིས་
བཀག་པ་ལྟ་བུ་དགག་བྱ་ཤེས་བྱ་ལ་མི་སྲིད་པ་ཙམ་བཀག་པ་ལ་བྱེད་ཀྱང་། ཆོས་ཅན་
རིམ་གྱིས་དྲི་མས་ཇེ་དག་ཏུ་སོང་བ་ན། དེའི་ཆོས་ཉིད་ཀྱང་དྲི་མས་ཇེ་དག་ཏུ་འགྲོ་བས།
ཆོས་ཅན་ཁྱད་པར་ཅན་ལ་ནི་ཆོས་ཉིད་ཀྱང་དག་པ་ཕྱོགས་གཅིག་པ་ཙམ་གྱིས་མི་ཆོག་
གི རང་རང་གི་སྐབས་ཀྱི་གློ་བུར་གྱི་དྲི་མས་ཀྱང་དག་པ་རེ་དགོས་ལ། དེ་ཉིད་ལ་
འགོག་བདེན་ཟེར་བ་ཡིན་ནོ། །ཞེས་གསུངས།
རྩ་ཤེ་ཊཱིཀ་ཆེན་ཤོག ༣༣༠ ལས། སྒོམ་པའི་མཐར་ཉོན་མོངས་པའི་ས་བོན་
ཟད་པ་ན། སྤྲོས་པ་རྣམ་པར་ཆད་པའི་སྟོང་ཉིད་དེ་ཉིད་ཐར་པ་དང་མྱ་ངན་ལས་འདས་
པ་ཞེས་བྱ་སྟེ། ཞེས་དང༌། ཡང༌། རྩ་ཤེ་ཊཱིཀ་ཆེན་ཤོག ༤༥༨ ལས། འདིར་ཉོན་
མོངས་ཀྱི་ས་བོན་སྤངས་པ་དང་། ཉེར་ལེན་གྱི་ཕུང་པོའི་སྣང་བ་ནུབ་པའི་གཞིར་གྱུར་
པའི་སེམས་ཀྱི་ཆོས་ཉིད་མྱང་འདས་སུ་བྱ་ཡི། ཉོན་མོངས་ལ་སོགས་པའི་རྒྱུ་རྐྱེན་རྒྱུན་
ཆད་པ་ལས་ཕྱི་མའི་རིགས་འདྲ་མ་སྐྱེས་པ་ནི་མྱང་འདས་སུ་མི་བྱ་སྟེ། དེ་ནི་རྒྱུ་སྔ་མ་
ཟད་པས་སྐྱེད་པའི་མ་འོངས་པར་བཤད་ཟིན་པའི་ཕྱིར་རོ། །ཞེས་གསུངས་པ་དང༌།
ལམ་རིམ་ཆེན་མོ་དེབ་གཟུགས་ཤོག ༥༧༤ ལས། ཕྱི་དང་ནང་གི་ཆོས་སྣ་
ཚོགས་པ་དེ་ཁོ་ན་མ་ཡིན་བཞིན་དུ་དེ་ཁོ་ན་ཉིད་དུ་སྣང་བ་འདི་ཐམས་ཅད་བག་ཆགས་

དང་བཅས་པ་ཉེ་བར་ཞི་བས། བདག་དང་བདག་གིར་འཛིན་པ་རྣམ་པ་ཐམས་ཅད་
དུ་ཟད་པ་ནི་འདིར་ཐོབ་པར་བྱ་བའི་དེ་ཁོ་ན་ཉིད་ཆོས་ཀྱི་སྐུའོ། །ཞེས་གསུངས།
མཁས་གྲུབ་ཆོས་རྗེའི་སྟོང་ཐུན་སྐལ་བཟང་མིག་འབྱེད་ཤོག ༡༢༨ བ། ལས།
འགོག་བདེན་ཡིན་ན་དེ་བཞིན་ཉིད་ཡིན་པས་ཁྱབ་པར་འདོད་པ་ལ་དབུ་སེམས་ཀྱི་མཁས་
པ་སུ་ཡང་མི་མཐུན་པ་མེད་དོ། །ཞེས་གསུངས།
ཇི་སྐད་དྲངས་པའི་རྩ་ཤེ་ཊཱིཀ་ཆེན་དང༌། ལམ་རིམ་ཆེན་མོ་དང༌། སྟོང་ཐུན་
གྱི་གསུང་རིགས་ལས། འགོག་བདེན་སྟོང་ཉིད་དུ་བཞེད་པ་ལྟ་བུ་ཐོན།
ཡང་། མདོ་ལས། སྤྲིན་མཐོང་མཁའ་ལ་ཉིན་བཞིན་འདི་ཕྱོགས་བློ་གྲོས་ཕྱོགས་
གཅིག་ཅན། །བློ་མིག་དག་པས་འཕགས་མཆོག་གིས་ཀྱང་རྣམ་པ་ཐམས་ཅད་མཐོང་
མ་ལགས། །ཞེས་པ་དང་། དཔལ་མགོན་ཀླུ་སྒྲུབ་ཞབས་ཀྱིས། ཆོས་དབྱིངས་བསྟོད་
པ་ལས། ཇི་ལྟར་ཚེས་པའི་ཟླ་བ་ལ། །ཟླ་བ་ཅུང་ཟད་གསལ་བར་སྣང་། །དེ་བཞིན་
ས་ཡི་མཐར་ཐུག་ན། །ཆོས་ཀྱི་སྐུ་ཡང་རྫོགས་པར་སྣང༌། །ཞེས་གསུངས་པ་དང༌།
རྩ་ཤེ་ལས། བརྗོད་པར་བྱ་བ་ལྡོག་པ་སྟེ། །སེམས་ཀྱི་སྤྱོད་ཡུལ་ལྡོག་པས་སོ། །མ་
སྐྱེས་པ་དང་མ་འགག་པ། །ཆོས་ཉིད་མྱ་ངན་འདས་དང་མཚུངས། །ཞེས་དང༌། རྩ་
ཤེ་ཊཱིཀ་ཆེན་ཤོག 334 ལས། ཆོས་ཐམས་ཅད་དོན་དམ་པར་མ་སྐྱེས་ཤིང་མ་
འགག་པའི་ཆོས་ཉིད་མྱ་ངན་ལས་འདས་པ་དང་མཚུངས་པ་སྟེ། དེ་ཇི་འདྲ་བ་དེ་འདྲ་
བར་གྱུར་བའི་ཕྱིར་རོ། །ཞེས་གསུངས་པ་དང་།
ལམ་རིམ་ཆུང་ངུ་ཤོག ༡༩༨ ལས། དེ་ཡང་ཆོས་རྣམས་རང་བཞིན་གྱིས་

གྲུབ་པས་སྟོང་པའི་རང་བཞིན་རྣམ་དག་གི་མྱང་འདས་དང༌། དེ་ཉིད་དྲི་མའི་ས་བོན་
ཅི་རིགས་པ་དང་བྲལ་བའི་འགོག་བདེན་གྱི་མྱང་འདས་གཉིས་ཡིན་པས། ཞེས་གསུངས་
པ་དང་།
རྣམ་བཤད་སྙིང་རྒྱན་ཤོག ༡༡2 ལས། སྐབས་འདིར་སྔ་མ་ཁ་ཅིག་གིས།
ས་བཅུའི་མཉམ་གཞག་ལ་ཆོས་ཉིད་མཐོང་བ་ལ་ཁྱད་པར་མེད་ཀྱང་། ཆོས་སྐུ་མཐོང་
བ་ལ་ཁྱད་པར་ཡོད་དོ་ཞེས་ཟེར་བ་ནི། འགོག་བདེན་དོན་དམ་བདེན་པར་འདོད་ན་
དེ་ལྟར་རིགས་མོད་ཀྱང༌། ཞེས་འགོག་བདེན་དོན་དམ་བདེན་པར་བཞེད་པའི་དབུ་མ་
ཐལ་འགྱུར་བའི་ལུགས་ལ་ས་བཅུའི་མཉམ་གཞག་ལ་ཆོས་ཉིད་མཐོང་བ་ལ་ཁྱད་པར་
མེད་ཀྱང་ཆོས་སྐུ་མཐོང་བ་ལ་ཁྱད་པར་ཡོད་པ་འཇོག་དགོས་པ་གསུངས་པ་རྣམས་འགོག་
བདེན་ཆོས་ཉིད་མིན་པའི་ཁུངས་སུ་འདྲེན་པར་མཛད་དོ།།
དེ་ནས་ཡིག་ཆ་སོ་སོའི་བཞེད་པ་འགོད་ན།
༸རྒྱལ་མཆོག་ལྔ་པ་ཆེན་པོ་མཆོག་གིས་འགོག་བདེན་ཆོས་ཉིད་དུ་བཞེད་པ་ཡིན་
ཏེ༑ཉིད་ཀྱིས་མཛད་པའི་འཇུག་པའི་རྣམ་བཤད་ཤོག ༦༠ ན། ལས། འགོག་
བདེན་ཕྲ་མོ་ཡོད་དེ། སྟོང་ཉིད་མངོན་སུམ་དུ་རྟོགས་པའི་ལམ་བདེན་གྱིས་ཐོབ་པའི་
དེ་བཞིན་ཉིད་ཀྱང་ཡིན། འགོག་པ་ཞི་བ་སོགས་ཁྱད་ཆོས་བཞི་ལྡན་གྱི་རིགས་སུ་གནས་
པའང་ཡིན་པའི་གཞི་མཐུན་པ་དེ་དེ་ཡིན་པའི་ཕྱིར། ཞེས་གསུངས་པའི་ཕྱིར་རོ།།

དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་
དབུ་མའི་སྤྱི་དོན་ཤོག ༣༤ བ། ལས། དེ་ལ་འགོག་བདེན་དོན་དམ་བདེན་པར་
བཞེད་ཀྱང་། ཆོས་ཉིད་དང༌། དེ་བཞིན་ཉིད་དང༌། སྟོང་པ་ཉིད་དུ་མི་བཞེད་པ་འདྲ་
སྟེ༑ སྟོང་ཐུན་ཆེན་མོར་ཆོས་ཉིད་ཅེས་མིང་གིས་བསྙད་པ་ཁ་ཡར་བྱུང་བ་མ་གཏོགས།
རྣམ་བཤད་ལས་ངེས་པ་འདྲོངས་པའི་བཤད་པ་མ་བྱུང་ཞིང༌། ཕར་ཕྱིན་ཊཱིཀྐར། ཐལ་
འགྱུར་བའི་ལུགས་ལ་ས་བཅུའི་མཉམ་གཞག་ཡེ་ཤེས་ལ་ཆོས་ཉིད་མཐོང་བ་ལ་ཁྱད་པར་
མེད་ཀྱང་ཆོས་སྐུ་མཐོང་པ་ལ་ཁྱད་པར་ཡོད་ཅེས་འགོག་བདེན་དང་ཆོས་ཉིད་ཐ་དད་
དུ་གསུངས་པའི་ཕྱིར་དང༌། ཡང་དེ་ཉིད་ལས། འགོག་བདེན་དོན་དམ་པའི་བདེན་
པར་བཞེད་པའི་ཤིང་རྟ་ཆེན་པོ་རྣམས་ཀྱི་བཞེད་པ་ལྟར་ན་ནི། ཤེར་ཕྱིན་གྱི་མདོའི་སྐབས་
འདིར་བསྟན་པའི་ཡང་དག་པའི་མཐའ་དེ་བཞིན་ཉིད་འབའ་ཞིག་ལ་བཤད་པར་བྱ་བ་
ཁོ་ནའོ། །ཞེས་འགོག་བདེན་དང་དེ་བཞིན་ཉིད་ཀྱང་ཐ་དད་དུ་གསུངས་པའི་ཕྱིར། དེ་
ལྟ་མ་ཡིན་ན། ཆོས་ཉིད་དང་། དེ་བཞིན་ཉིད་དང༌། སྟོང་ཉིད་དང་། དེ་ཁོ་ན་ཉིད་
རྣམས་མངོན་དུ་བྱས་པའི་ཐེག་དམན་དགྲ་བཅོམ་ཡོད་པར་ཐལ་ཏེ། འགོག་བདེན་དེ་
དེ་རྣམས་ཡིན་པའི་ཕྱིར། འདོད་ན། དེ་རྣམས་ལ་སླར་མི་ལྡང་བའི་ཚུལ་གྱིས་མཉམ་
པར་བཞག་པའི་ཐེག་དམན་དགྲ་བཅོམ་ཡོད་པར་འགྱུར་རོ། །གཞན་ཡང་མཐོང་ལམ་
རྣམ་གྲོལ་ལམ་ལ་གནས་པའི་སེམས་དཔའི་རྒྱུད་ཀྱི་སེམས་བདེན་པར་མེད་པ་དང་དེའི་
རྒྱུད་ཀྱི་སེམས་མཐོང་སྤང་བདེན་འཛིན་དང་བྲལ་བའི་འགོག་བདེན་གཉིས་དེའི་རྒྱུད་
ཀྱི་སེམས་ཀྱི་གཤིས་ལུགས་མཐར་ཐུག་ཏུ་འགྱུར་ལ། དེ་འདོད་ན། སེམས་ཅན་ཐམས་
ཅད་འབད་མེད་དུ་གྲོལ་བར་ཐལ་བའི་སྐྱོན་དུ་འགྱུར་བའི་ཕྱིར། རྩ་བར་མ་ཁྱབ་བོ་ཞེ་

ན༑ བྱང་སེམས་ཀྱི་མཐོང་ལམ་རྣམ་གྲོལ་ལམ་གྱིས་ཆོས་ཉིད་ཐམས་ཅད་མངོན་སུམ་
དུ་རྟོགས་པར་ཐལ། དེས་ཆོས་ཐམས་ཅད་ཀྱི་ཆོས་ཉིད་མངོན་སུམ་དུ་རྟོགས་པའི་ཕྱིར།
རྟགས་བསལ་ལ་སོམས་ཤིག གཞན་ཡང་། དོན་དམ་བདེན་པ་ཡིན་ན་དགག་བྱ་བདེན་
གྲུབ་ཙམ་གྱིས་སྟོང་པའི་དོན་དམ་བདེན་པ་ཡིན་དགོས་པར་ཐལ། དེ་ཡིན་ན་སྟོང་ཉིད་
ཡིན་དགོས་པའི་ཕྱིར། རྟགས་ཁས། འདོད་མི་ནུས་ཏེ། དོན་དམ་བདེན་པ་ཡིན་ན་
རང་གི་དགག་བྱ་ཤེས་བྱ་ལ་མི་སྲིད་པས་མ་ཁྱབ་པར་བཤད་ཟིན་པའི་ཕྱིར། ཞེས་
གསུངས༑
དེ་ཉིད་ཀྱིས་མཛད་པའི་དབུ་མའི་མཐའ་དཔྱོད་ཤོག ༢༩ ན། ལས། ཁ་
ཅིག་ན་རེ། འགོག་བདེན་ཆོས་ཉིད་ཡིན་ཏེ། དེ་དོན་དམ་བདེན་པ་ཡིན་པའི་ཕྱིར་ཞེ་
ན༑ འོ་ན། གློ་བུར་རྣམ་དག་གི་ཆར་གྱུར་པའི་ངོ་བོ་ཉིད་སྐུ་དེ་དེ་ཡིན་པར་ཐལ། རྟགས་
དེའི་ཕྱིར། འདོད་ན། དེ་ཆོས་ཅན། རང་བཞིན་རྣམ་དག་གི་ཆར་གྱུར་པའི་ངོ་བོ་
ཉིད་སྐུར་ཐལ། འདོད་པ་གང་ཞིག ངོ་བོ་ཉིད་སྐུ་ཡིན་པའི་ཕྱིར། འདོད་ན། ངོ་བོ་
ཉིད་སྐུ་ལ་གཉིས་སུ་དབྱེ་མི་རིགས་པར་ཐལ་ལོ། །གཞན་ཡང་ཕར་ཕྱིན་རྣམ་བཤད་
དུ༑ ཐལ་འགྱུར་བའི་ལུགས་ལ་འགོག་བདེན་དང་ཆོས་ཉིད་ཐ་དད་དུ་གསུངས་པ་མི་
འཐད་པར་ཐལ། འགོག་བདེན་ཆོས་ཉིད་ཡིན་པའི་ཕྱིར། རྟགས་ཁས། གཞན་ཡང་།
མཐོང་ལམ་རྣམ་གྲོལ་ལམ་ལ་གནས་པའི་སེམས་དཔའི་རྒྱུད་ཀྱི་སེམས་མཐོང་སྤང་བདེན་
འཛིན་དང་བྲལ་བ་ཆོས་ཅན། ཆོས་ཉིད་ཡིན་པར་ཐལ། དོན་དམ་བདེན་པ་ཡིན་པའི་
ཕྱིར༑ ཁྱབ་པ་ཁས། འདོད་ན། དེ་དེའི་རྒྱུད་ཀྱི་སེམས་ཀྱི་ཆོས་ཉིད་ཡིན་པར་ཐལ།
འདོད་པ་དེའི་ཕྱིར། འདོད་ན། དེ་དེའི་རྒྱུད་ཀྱི་སེམས་ཀྱི་གནས་ལུགས་མཐར་ཐུག་

ཡིན་པར་ཐལ། འདོད་པ་དེའི་ཕྱིར། འདོད་ན། སེམས་ཅན་ཐམས་ཅད་འབད་མེད་
དུ་གྲོལ་བར་འགྱུར་བ་ཐལ་ལོ། །ཁོ་ན་རེ། དེ་ལྟ་བུའི་བྲལ་བ་དེ་སྤྱིར་ཆོས་ཉིད་ཡིན་
ཡང་༑ ཆོས་ཅན་གང་གི་ཡང་ཆོས་ཉིད་དུ་མི་འདོད་དོ་ཞེ་ན། འོ་ན་གློ་བུར་རྣམ་དག་
གི་ཆར་གྱུར་པའི་ངོ་བོ་ཉིད་སྐུ་དེ་ཆོས་ཅན་གང་གིའང་ཆོས་ཉིད་དུ་མི་རིགས་པར་ཐལ།
དམ་བཅའ་དེའི་ཕྱིར། འདོད་ན་སོང༌། བྱང་འཕགས་ཡིན་ན་ཆོས་ཅན་ཐམས་ཅད་
ཀྱི་ཆོས་ཉིད་མངོན་སུམ་དུ་རྟོགས་མྱོང་ཡིན་དགོས་པར་ཐལ། འདོད་པ་དེའི་ཕྱིར། འདོད་
ན་སོང་། དེ་ཡིན་ན་ཆོས་ཉིད་ཐམས་ཅད་མངོན་སུམ་དུ་རྟོགས་མྱོང་ཡིན་དགོས་པར་
ཐལ༑ འདོད་པའི་ཕྱིར། འདོད་ན། རང་ཉིད་ཆོས་ཉིད་ཡིན་ན་རང་ཉིད་མངོན་སུམ་
དུ་རྟོགས་མྱོང་གི་བྱང་འཕགས་ཡོད་པས་ཁྱབ་པར་ཐལ། འདོད་པའི་ཕྱིར། འདོད་
ན༑ གློ་བུར་རྣམ་དག་གི་ཆར་གྱུར་པའི་ངོ་བོ་ཉིད་སྐུ་ཆོས་ཅན། དེར་ཐལ། དེའི་
ཕྱིར༑ རྟགས་ཁས། ཞེས་དང༌། གཞན་ཡང་འགོག་བདེན་ཆོས་ཉིད་མ་ཡིན་པར་
ཐལ༑ དེ་དེ་བཞིན་ཉིད་མ་ཡིན་པའི་ཕྱིར། དེར་ཐལ། ཁྱབ་པ་འདུ་བྱེད་ཀྱི་སྡུག་
བསྔལ་ཉེ་བར་ཞི་བའི་ཉེར་ཞི་དེ་དེ་བཞིན་ཉིད་མ་ཡིན་པའི་ཕྱིར། དེར་ཐལ། དེ་དེ་
དག་གི་ཡང་དག་པའི་མཐའ་མངོན་སུམ་དུ་མི་བྱའོ་ཞེས་པའི་སྐབས་ནས་དངོས་སུ་བསྟན་
པའི་ཡང་དག་མཐའ་མ་ཡིན་པ་གང་ཞིག དེའི་སྐབས་ནས་དངོས་སུ་བསྟན་པའི་ཡང་
དག་མཐའ་ཡིན་ན་དེ་བཞིན་ཉིད་ཡིན་དགོས་པར་ཕར་ཕྱིན་ཊཱིཀྐར་ཐལ་འགྱུར་བའི་ལུགས་
ལ་འཐད་པར་གསུངས་པའི་ཕྱིར། རྟགས་དང་པོ་མ་གྲུབ་ན། དེ་ཆོས་ཅན། དགོངས་
པ་ཅན་གྱི་མྱང་འདས་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། མྱང་འདས་
མཚན་ཉིད་པ་མ་ཡིན་པར་ཐལ་ལོ། །གཞན་ཡང༌། དེ་ཆོས་ཅན། སྐད་ཅིག་ཉིད་ལ་

འགོག་པར་འཇུག་འགྱུར་ཞིང་། །ཞེས་པའི་སྐབས་ནས་དངོས་སུ་བསྟན་པའི་འགོག་
པ་ཡིན་པར་ཐལ། རྩ་བའི་མ་གྲུབ་པ་དེའི་ཕྱིར། འདོད་ན། ཁྱོད་ལ་མཉམ་པར་བཞག་
པའི་འགོག་སྙོམས་རྒྱུད་ལྡན་གྱི་དམན་ལམ་སྔོན་དུ་མ་སོང་བའི་བྱང་སེམས་ས་བདུན་
པ་བ་ཡོད་པར་ཐལ། འདོད་པ་དེའི་ཕྱིར། འདོད་ན། ཤེས་བྱ་ཆོས་ཅན། སྡུག་
བསྔལ་བདེན་པ་ཟད་པར་སྤངས་པའི་དམན་ལམ་སྔོན་མ་སོང་གི་ས་བདུན་པ་བ་ཡོད་
པར་ཐལ། འདོད་པ་དེའི་ཕྱིར། གཞན་ཡང་། དེ་དག་གི་ཡང་དག་པའི་མཐའ་མངོན
སུམ་དུ་མི་བྱའོ། །ཞེས་པའི་སྐབས་ནས་དངོས་སུ་བསྟན་པའི་ཡང་དག་མཐའ་ཡིན་ན་
རང་ཉིད་མངོན་དུ་བྱས་པའི་ཐེག་དམན་དགྲ་བཅོམ་ཡོད་དགོས་པར་ཐལ། རང་རྒྱུད་
པས་དེ་དགོས་པར་འདོད་པ་གང་ཞིག ཐལ་རང་གཉིས་འདིར་བསྟན་པའི་ཡང་དག་
མཐའ་ངོས་འཛིན་ལ་འདྲ་བའི་ཕྱིར། ཕྱི་མ་དེར་ཐལ། ཐལ་རང་གཉིས་ཀས་ཁྱབ་
པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་དེ་འདིར་བསྟན་པའི་ཡང་དག་མཐར་
འདོད་པའི་ཕྱིར། རྟགས་ཁས། རྩ་བར་འདོད་ན། དེ་བཞིན་ཉིད་ཆོས་ཅན། དེར་
ཐལ༑ དེའི་ཕྱིར། རྟགས་གྲུབ་སྟེ། ཕར་ཕྱིན་རྣམ་བཤད་དུ། ཐལ་འགྱུར་བའི་ལུགས་
འཆད་པ་ན། ཤེར་ཕྱིན་གྱི་མདོའི་སྐབས་འདིར་བསྟན་པའི་ཡང་དག་པའི་མཐའ་དེ་
བཞིན་ཉིད་འབའ་ཞིག་ལ་བཤད་པར་བྱ་བ་ཁོ་ནའོ། །ཞེས་གསུངས་པའི་ཕྱིར། རྩ་
བར་འདོད་ན། ཆོས་ཉིད་མངོན་དུ་བྱས་པའི་ཐེག་དམན་དགྲ་བཅོམ་ཡོད་པར་ཐལ།
འདོད་པ་དེའི་ཕྱིར། འདོད་ན། ཆོས་སྐུ་མངོན་དུ་བྱས་པའི་དེ་ཡོད་པར་ཐལ། འདོད་
པ་དེའི་ཕྱིར། ཞེས་དང་། གཞན་ཡང༌། འགོག་བདེན་ཆོས་ཉིད་ཡིན་པའི་ལུགས་དེ་
མི་འཐད་པར་ཐལ། ཆོས་ཉིད་ཡིན་ན་ས་བཅུའི་མཉམ་གཞག་ཡེ་ཤེས་ཀྱི་གཞལ་བྱ་

ཡིན་དགོས་པའི་ཕྱིར། དེར་ཐལ། རྒྱལ་ཚབ་ཆོས་རྗེས་ས་བཅུའི་མཉམ་གཞག་ལ་
ཆོས་ཉིད་མཐོང་བ་ལ་ཁྱད་པར་མེད་པར་གསུངས་པའི་ཕྱིར། ཐལ་འགྱུར་དང་པོ་ལ་
མ་ཁྱབ་བོ་ཞེ་ན། ས་གཉིས་པའི་བར་ཆད་མེད་ལམ་གྱི་ངོས་སྐལ་གྱི་སྤང་བྱར་གྱུར་
པའི་བདེན་འཛིན་སྤངས་པའི་འགོག་བདེན་ཆོས་ཅན། ས་བཅུ་ཀའི་མཉམ་གཞག་ཡེ་
ཤེས་ཀྱི་གཞལ་བྱ་ཡིན་པར་ཐལ། ཆོས་ཉིད་ཡིན་པའི་ཕྱིར། རྟགས་ཁྱོད་ལ་སོང་།
འདོད་ན། ས་དང་པོའི་མཉམ་གཞག་ཡེ་ཤེས་ཀྱི་གཞལ་བྱ་ཡིན་པར་ཐལ། འདོད་པ་
དེའི་ཕྱིར། འདོད་ན། རྒྱལ་ཚབ་ཆོས་རྗེས་ས་བཅུའི་མཉམ་གཞག་ལ་འགོག་བདེན་
མཐོང་བ་ལ་ཁྱད་པར་ཡོད་པར་གསུངས་པ་མི་འཐད་པར་ཐལ། འདོད་པ་དེའི་ཕྱིར།
ཁ་ཅིག ས་བཅུའི་མཉམ་གཞག་ལ་འགོག་བདེན་མཐོང་བ་ལ་ཁྱད་པར་ཡོད་པར་གསུངས་
པའི་དོན་ཐེག་ཆེན་གྱི་མཐོང་ལམ་རྣམ་གྲོལ་ལམ་ལྟ་བུས་མཐོང་ལམ་བར་ཆད་མེད་
ལམ་གྱི་ངོས་སྐལ་གྱི་སྤང་བྱར་འགྱུར་པའི་སྒྲིབ་པ་སྤངས་པའི་འགོག་བདེན་རྟོགས་ཀྱང་།
མཐོང་ལམ་རྣམ་གྲོལ་ལམ་གྱིས་རྣམ་གྲོལ་ལམ་དེས་ས་གཉིས་པའི་བར་ཆད་མེད་ལམ་
གྱི་ངོས་སྐལ་གྱི་སྤང་བྱར་གྱུར་པའི་སྒྲིབ་པ་སྤངས་པའི་འགོག་བདེན་མ་རྟོགས་ཞེས་པའི་
དོན་ཡིན་ཟེར་བ་མི་འཐད་དེ། དེ་ལ་གོ་རྒྱུ་མེད་པའི་ཕྱིར་ཏེ། འགོག་བདེན་མཐོང་
ཚུལ་ལ་ཁྱད་པར་ཡོད་པའི་སྒྲུབ་བྱེད་དུ་འགོག་བདེན་མ་ཡིན་པ་མ་རྟོགས་པ་བཀོད་འདུག་
པའི་ཕྱིར། སྟོང་ཐུན་ཆེན་མོ་ལས། རང་རྒྱུད་པའི་ལུགས་ལ་ཡང་འགོག་བདེན་དོན་
དམ་བདེན་པར་གསུངས་པའི་རྗེས་སུ་འབྲངས་ནས་དེ་ལྟར་འདོད་པ་མི་འཐད་དེ། ཡབ་
སྲས་གཞན་གཉིས་ཀྱི་གསུང་དང་དངོས་སུ་འགལ་བའི་ཕྱིར། ཞེས་གསུངས་སོ།།
དེ་ལ་པཎ་ཆེན་བསོད་ནམས་གྲགས་པ་མཆོག་གི་བཞེད་པ་ལྟར་ན། ཐལ་འགྱུར་

བའི་ལུགས་འདིར་འགོག་བདེན་དོན་དམ་བདེན་པ་ཡིན་ཡང་ཆོས་ཉིད་མ་ཡིན་པར་བཞེད།
དེ་ལ་ལུང་རིགས་ཀྱི་སྒྲུབ་བྱེད་གཉིས་ལས། ལུང་གི་སྒྲུབ་བྱེད་ནི། མདོ་ལས། སྤྲིན་
མཐོང་མཁའ་ལ་ཉིན་བཞིན་འདིར་ཁྱོད་བློ་གྲོས་ཕྱོགས་གཅིག་ཅན། །བློ་མིག་དག་པས་
འཕགས་མཆོག་གིས་ཀྱང་རྣམ་པ་ཐམས་ཅད་མཐོང་མ་ལགས། །ཞེས་པ་དང་། དཔལ་
མགོན་ཀླུ་སྒྲུབ་ཞབས་ཀྱིས། ཆོས་དབྱིངས་སྟོད་པ་ལས། ཇི་ལྟར་ཚེས་པའི་ཟླ་བ་ལ།།
ཟླ་བ་ཅུང་ཟད་གསལ་བར་སྣང༌། །དེ་བཞིན་མོས་པའི་ས་ལ་ནི། །ཆོས་ཀྱི་སྐུ་ཡང་
ཅུང་ཟད་སྣང༌། །ཞེས་སོགས་དང༌། རྩ་ཤེས་ལས། ཆོས་ཉིད་མྱ་ངན་འདས་དང་
མཚུངས༑ ༑ཞེས་པ་དང་། དེའི་ཐད་ཀྱི་རྩ་ཤེ་ཊཱིཀ་ཆེན་གྱི་ལུང་བཅས་ལས། མྱང་
འདས་ཞེས་པ་ཆོས་ཉིད་དང་འདྲ་བར་བསྟན་པས་ཆོས་ཉིད་དངོས་མིན་པར་བསྟན་པ་
དང་༑ ལམ་རིམ་ཆུང་བ་ལས། རང་བཞིན་རྣམ་དག་གི་མྱང་འདས་དང་གློ་བུར་རྣམ་
དག་གི་མྱང་འདས་སོ་སོར་གསུངས་པ་དང༌། རྒྱལ་ཚབ་ཆོས་རྗེས། ཕར་ཕྱིན་རྣམ་
བཤད་དུ་ས་བཅུའི་མཉམ་གཞག་ལ་ཆོས་ཉིད་མཐོང་བ་ལ་ཁྱད་པར་མེད་ཀྱང་ཆོས་སྐུ་
མཐོང་བ་ལ་ཁྱད་པར་ཡོད་པར་གསུངས་པ་དང༌། ཡང༌། རྒྱལ་ཚབ་ཆོས་རྗེའི་ཕར་
ཕྱིན་ཊཱིཀྐར། ཐལ་འགྱུར་བའི་ལུགས་ལ་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་
བའི་ཉེར་ཞི་དེ་འདིར་བསྟན་ཡང་དག་མཐར་མི་འཇོག་པར་དེ་བཞིན་ཉིད་འབའ་ཞིག་
ལ་དེ་འཇོག་པ་གསུངས་པ་བཅས་གོང་དུ་དྲངས་ཟིན་པ་རྣམས་སོ།།
རིགས་པའི་སྒྲུབ་བྱེད་ལ། འགོག་བདེན་ཆོས་ཉིད་ཡིན་ན། ངོ་བོ་ཉིད་སྐུ་ལ་
རང་བཞིན་རྣམ་དག་དང་བློ་བུར་རྣམ་དག་གཉིས་སུ་དབྱེ་མི་རིགས་པ་དང༌། འགོག་
བདེན་ཆོས་ཉིད་ཡིན་ན། སེམས་ཅན་གྱི་སེམས་ཀྱི་གནས་ལུགས་མཐར་ཐུག་ཏུ་འགྲོ་

བས་སུས་ཀྱང་ལམ་སྒོམ་པ་ལ་ལྟོས་མེད་སེམས་ཅན་ཐམས་ཅད་འབད་མེད་དུ་གྲོལ་བར་
ཐལ་བ་དང༌། བྱང་སེམས་སློབ་པ་རྣམས་ཀྱིས་གློ་བུར་རྣམ་དག་གི་ངོ་བོ་ཉིད་སྐུ་མངོན་
སུམ་དུ་རྟོགས་པར་ཐལ་བ་དང༌། འགོག་བདེན་སྟོང་ཉིད་ཡིན་ན། རང་ཉིད་དགག་
བྱ་བདེན་གྲུབ་བཀག་ཙམ་གྱིས་སྟོང་པ་ཡིན་དགོས། དེ་ལྟ་ན་རང་གི་དགག་བྱ་ཤེས་
བྱ་ལ་མི་སྲིད་དགོས་ནའང༌། འགོག་བདེན་ཡིན་ན་རང་གི་དགག་བྱ་རང་གི་སྤངས་
བྱའི་དྲི་མ་ཟད་ཙམ་ལ་འཇོག་པས་དེའི་དགག་བྱ་ཡོད་དགོས་པའི་ཕྱིར་དང༌།གོང་
དུ་དྲངས་པའི་མདོ་དང་། དཔལ་མགོན་ཀླུ་སྒྲུབ་ཀྱིས་ཆོས་དབྱིངས་སྟོད་པ་དང་། རྒྱལ་
ཚབ་ཆོས་རྗེས་ཕར་ཕྱིན་རྣམ་བཤད་བཅས་ལས། ས་བཅུའི་མཉམ་གཞག་རྣམས་ཀྱིས་
ཆོས་ཐམས་ཅད་ཀྱི་ཆོས་ཉིད་མངོན་སུམ་དུ་རྟོགས་པར་མཉམ་པས་ཆོས་ཉིད་མཐོང་
བ་ལ་ཁྱད་པར་མེད་ཀྱང་ས་རིམ་གྱིས་བགྲོད་པ་ན། སྔར་མ་སྤངས་པའི་སྒྲིབ་པ་རེ་གསར་
དུ་སྤངས་པས་དེ་འདྲའི་འགོག་བདེན་ལ་ཆོས་སྐུར་མིང་བཏགས་པ་རྣམས་ས་འོག་མ་
འོག་མའི་མཉམ་གཞག་གིས་མངོན་སུམ་དུ་མ་རྟོགས་ཀྱང་གོང་མ་གོང་མས་མངོན་སུམ་
དུ་རྟོགས་ཚུལ། ནམ་མཁའ་ལ་སྤྲིན་རིམ་གྱིས་དག་པ་ན། ཉི་མའི་དཀྱིལ་འཁོར་ཇི་
གསལ་དུ་འགྲོ་བའི་དཔེ་དང༌། ཚེ་གཅིག་ནས་རིམ་བཞིན་ཟླ་བའི་ནག་ཆ་ཇི་འགྲིབ་ཏུ་
སོང་བ་དང༌། དཀར་ཆ་ཇི་གསལ་ཇི་གསལ་དུ་མཐོང་བའི་དཔེས་གསུངས་ལ། འགོག་
བདེན་ཆོས་ཉིད་ཡིན་ན་དེ་ལྟར་མི་འཐད་པ་དང༌། རྩ་ཤེ་ལས། མ་སྐྱེས་པ་དང་མ་
འགག་པ། །ཆོས་ཉིད་མྱ་ངན་འདས་དང་མཚུངས། །ཞེས་དང་། དེའི་ཐད་ཀྱི་རྩ་ཤེ་
ཊཱིཀ་ཆེན་ལས། ཆོས་ཐམས་ཅད་མ་སྐྱེས་པ་དང་མ་འགགས་པའི་ཆོས་ཉིད། མྱ་ངན་
ལས་འདས་པ་དང་མཚུངས་པ་སྟེ། དེ་ཇི་འདྲར་འགྱུར་བའི་ཕྱིར། ཞེས་དོན་དམ་པར་

སྐྱེ་འགག་གིས་སྟོང་པའི་ཆོས་ཉིད་ནི་གློ་བུར་བའི་དྲི་མ་ཟད་པའི་མྱང་འདས་དང་འདྲ་
བར་གསུངས་པས། འགོག་བདེན་ཆོས་ཉིད་དངོས་མིན་དགོས་པའི་ཕྱིར། ཞེས་སོགས་
ཀྱིས་སྒྲུབ་པར་མཛད་དོ་སྙམ་མོ།།
དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་རྗེ་བཙུན་པདྨ་རྒྱལ་
མཚན་མཆོག་ནི། ཉིད་ཀྱི་མཛད་པའི་ཟབ་དོན་མིག་འབྱེད་སྟོད་ཆ་ཤོག ༡༤༧ ལས།
དེས་ན་རང་རེའི་ཡིག་ཆ་ལས་ཀྱང༌། འགོག་བདེན་ཆོས་ཉིད་མ་ཡིན་པ་དང་ཡིན་པའི་
གསུང་ཚུལ་གཉིས་བྱུང་བས། ཞེས་མདོ་ཕྱོགས་ཀྱི་ཡིག་ཆ་ལས་འགོག་བདེན་ཆོས་ཉིད་
མ་ཡིན་པར་ལུང་རིགས་དུ་མས་སྒྲུབ་པར་མཛད་ཅིང་། སྔགས་ཕྱོགས་སུ་པཎ་ཆེན་
མཆོག་གིས་མཛད་པའི་གསང་འདུས་སྐྱེད་རིམ་མཁས་པའི་ཡིད་འཕྲོག་ལས། ཆོས་
ཅན་གྱི་དངོས་པོ་རྣམས་གནས་ལུགས་ཀྱི་ངང་དུ་རོ་གཅིག་པའི་ཆོས་ཉིད་དེ་བཞིན་ཉིད་
ཀྱི་ངོ་བོ་འགོག་པའི་བདེན་པ་སྟེ། ཞེས་པའི་ལུང་འདྲེན་མཛད་དེ་འགོག་བདེན་ཆོས་
ཉིད་དུ་བཞེད་ཚུལ་གསལ་བཀོད་བསྩལ།
པཎ་ཆེན་མཆོག་གི་མདོ་ཕྱོགས་ཀྱི་ཡིག་ཆའི་བཞེད་སྲོལ་ལྟར་ལུགས་
འདིར་འགོག་བདེན་ཆོས་ཉིད་མིན་ན་ས་བཅུའི་མཉམ་གཞག་ཡེ་ཤེས་རྣམས་ཀྱིས་འགོག་
བདེན་རྟོགས་དགོས་ཚུལ་སྐོར་ལ། དགེ་བའི་བཤེས་གཉེན་ཆེན་པོ་འབྲས་ཤག་སྐོར་
མཁན་རིན་པོ་ཆེ་ཉི་མ་རྒྱལ་མཚན་མཆོག་གི་ཞལ་སྔ་ནས་གསུང་རྒྱུན་དུ། ནམ་མཁའ་
སྤྲིན་གྱིས་དག་པ་ན་སྤྲིན་བྲལ་གྱི་ནམ་མཁའ་བློ་ཡུལ་དུ་འཆར་བ་ན་ནམ་མཁའ་སྤྲིན་
གྱིས་དག་པ་ཡང་ངང་གིས་འཆར་བ་ལྟར་ཡིན་ཞེས་གསུངས།

རྗེ་བཙུན་ཆོས་ཀྱི་རྒྱལ་མཚན་མཆོག་གིས་དབུ་མ་རིགས་གསུམ་ཐད་དུ་རིན་
ཆེན་ཕྲེང་བ་ལས། ཐེག་པ་ཆེ་ལས་སྐྱེ་མེད་བསྟན། །གཞན་གྱིས་ཟད་པ་སྟོང་བ་ཉིད།།
ཟད་དང་མི་སྐྱེའི་དོན་དུ་ནི། །གཅིག་པ་དེའི་ཕྱིར་བཟོད་པར་གྱིས། །ཞེས་པའི་དགོངས་
པ་འགྲེལ་ཚུལ་ལ་གཞིག་ན་འགོག་བདེན་སྟོང་ཉིད་དུ་བཞེད་པར་གསལ་ལོ།།
མཁས་གྲུབ་བསྟན་དར་བ་མཆོག་ནི། དེ་ཉིད་ཀྱིས་མཛད་པའི་དབུ་མའི་མཐའ་
དཔྱོད་ཤོག ༡༢༦ ལས། ཁ་ཅིག་ཐེག་ཆེན་མཐོང་ལམ་རྣམ་གྲོལ་ལམ་པ་པའི་རྒྱུད་
ཀྱི་འགོག་བདེན་དོན་དམ་བདེན་པ་ཡིན་ཀྱང་གནས་ལུགས་མ་ཡིན་གསུང་ངོ་། །དེ་
གནས་ལུགས་ཡིན་པར་ཐལ། དེ་བདེན་པ་གཉིས་ཀྱི་ཡ་གྱལ་དུ་གྱུར་པའི་དོན་དམ་བདེན་
པ་ཡིན་པ་གང་ཞིག བདེན་པ་གཉིས་ཀྱི་ཡ་གྱལ་དུ་གྱར་པའི་དོན་དམ་བདེན་པ་དེ་གནས་
ལུགས་ཡིན་པའི་ཕྱིར་ཏེ། དྲང་ངེས་གཉིས་སུ་ཕྱེ་བའི་ངེས་དོན་གནས་ལུགས་དང་། དྲང་
དོན་ཀུན་རྫོབ་བདེན་པ། གནས་ལུགས་དོན་དམ་བདེན་པ་གཉིས་སུ་ཕྱེ་བའི་གནས་ལུགས་
དོན་དམ་བདེན་པ་དེ་གནས་ལུགས་ཡིན་པའི་ཕྱིར། ཞེས་དང༌། གཞན་ཡང་ཐེག་ཆེན་
མཐོང་ལམ་རྣམ་གྲོལ་ལམ་པ་བའི་རྒྱུད་ཀྱི་བདེན་འཛིན་ཀུན་བརྟགས་སྤངས་པའི་སྤང་
ཆ་དེ་འགོག་བདེན་ཡིན་ནམ། དེ་སྤངས་པའི་ཁྱད་པར་དུ་བྱས་པའི་རྣམ་གྲོལ་ལམ་རང་
གི་མཚན་ཉིད་ཀྱིས་མ་གྲུབ་པ་འགོག་བདེན་ཡིན། དང་པོ་ལྟར་ན། དོན་དམ་བདེན་
པ་མ་ཡིན་པར་ཐལ། ཀུན་རྫོབ་བདེན་པ་ཡིན་པའི་ཕྱིར། ཤེས་བྱ་ཆོས་ཅན། དེ་དེ་
ཡིན་པར་ཐལ། ཐེག་ཆེན་མཐོང་ལམ་བར་ཆད་མེད་ལམ་གྱི་སྟོབས་ཀྱིས་རྣམ་གྲོལ་
ལམ་པ་བའི་རྒྱུད་ལ་བདེན་འཛིན་ཀུན་བརྟགས་སླར་མི་སྐྱེ་བའི་ཆོས་ཅན་དུ་སོང་བ་དེ་
ཀུན་རྫོབ་བདེན་པ་ཡིན་པའི་ཕྱིར། དེར་ཐལ། དེའི་རྒྱུད་ལ་མི་སྐྱེ་བ་ཀུན་རྫོབ་བདེན་

པ་ཡིན་པའི་ཕྱིར། རྟགས་གཉིས་པ་ལྟར་ཁས་ལེན་ཞེ་ན། ཐེག་ཆེན་མཐོང་ལམ་རྣམ་
གྲོལ་ལམ་ཆོས་ཅན། བདེན་འཛིན་ཀུན་བརྟགས་སྤངས་པའི་ཁྱོད་རང་གི་མཚན་ཉིད་
ཀྱིས་མ་གྲུབ་པ་ཁྱོད་ཀྱི་གནས་ལུགས་ཡིན་པར་ཐལ། ཁྱོད་ཆོས་ཅན་དེ་དང་གཅིག་
ཡིན་པའི་ཕྱིར། གཞན་ཡང་། གང་ཞིག་འཁོར་བའི་རྒྱུར་གྱུར་པ། །དེ་ཉིད་སྦྱངས་
པ་བྱས་པ་ན། །དག་པ་དེ་ཉིད་མྱ་ངན་འདས། །ཆོས་ཀྱི་སྐུ་ཡང་དེ་ཉིད་དོ། །ཞེས་དྲི་
མ་དང་བཅས་པའི་སེམས་བདེན་སྟོང་ལ་ཕྱིན་ཅི་ལོག་བདེན་གྲུབ་ཏུ་བཟུང་བས་འཁོར་
བའི་རྒྱུར་གྱུར་པ་དང་། དྲི་མ་དང་བཅས་པའི་སེམས་དེ་ཉིད་བདེན་སྟོང་དུ་རྟོགས་ཤིང་
གོམས་པར་བྱས་པས་དྲི་མ་ཇི་དག་ཏུ་སོང་སྟེ་ཉོན་སྒྲིབ་སྤངས་པ་ན་མྱང་འདས་སུ་འགྱུར།
དྲི་མ་མ་ལུས་པར་སྤངས་པ་ན་ཆོས་སྐུར་འགྱུར་བར་གསུངས་པ་མི་འཐད་པར་ཐལ།
དྲི་མ་དང་བཅས་པའི་སེམས་བདེན་སྟོང་མྱང་འདས་སུ་འགྱུར་བ་མི་སྲིད་པའི་ཕྱིར། དེར་
ཐལ༑ དེ་དྲི་མ་དང་བཅས་པའི་སེམས་ཀྱི་གནས་ལུགས་ཡིན་པ་གང་ཞིག གནས་ལུགས་
མྱང་འདས་སུ་འགྱུར་བ་མི་སྲིད་པའི་ཕྱིར། མྱང་འདས་ཡིན་ན་གནས་ལུགས་མ་ཡིན་
དགོས་པའི་ཕྱིར་ཏེ། འགོག་བདེན་ཡིན་ན་གནས་ལུགས་མ་ཡིན་དགོས་པའི་ཕྱིར། རྟགས་
ཁས༑ ཞེས་དང་།
ཡང་དེ་ཉིད། ༡༢༩ ལས། མདོར་ན། རང་བཞིན་གནས་རིགས་ངོ་བོ་ཉིད་
སྐུ་དང་འགོག་བདེན་དུ་འགྱུར་ཚུལ་ཡོད་དེ། ཆོས་ཅན་གཉེན་པོའི་སྟོབས་ཀྱིས་དྲི་མས་
ཇེ་དག་ཏུ་སོང་བ་ན་རང་བཞིན་གནས་རིགས་ཀྱང་དྲི་མས་ཇེ་དག་ཏུ་སོང་སྟེ། གནས་
སྐབས་དང་མཐར་ཐུག་གི་འགོག་བདེན་ཆོས་སྐུར་འགྱུར་བའི་ཕྱིར། ཞེས་གསུངས།
མཁས་མཆོག་བསྟན་དར་བས་ཀྱང་འགོག་བདེན་ཆོས་ཉིད་དུ་བཞེད་ཅིང་།

འགོག་བདེན་སྟོང་ཉིད་ཡིན་དགོས་པའི་རྒྱུ་མཚན་གཙོ་བོ་ནི། ཆོས་ཅན་སེམས་དྲི་མས་
དག་པ་ན་དེ་ཡི་ཆོས་ཉིད་དྲི་མས་ཇི་དག་ཏུ་སོང་བ་ན་འགོག་བདེན་དུ་འགྱུར་བ་ཆོས་
དབྱིངས་བསྟོད་པའི་ལུང་ལ་གཏུགས་ཏེ་སྒྲུབ་པར་མཛད་པ་དང༌། དེ་བཞིན་འགོག་
བདེན་དོན་དམ་བདེན་པར་འདོད་ཕྱིན་དེ་ཉིད་དྲང་ངེས་གཉིས་སུ་ཕྱེ་བའི་ངེས་དོན་ཡིན་
དགོས༑ དེ་ལྟར་ན་གནས་ལུགས་མཐར་ཐུག་ཡིན་དགོས་ཏེ། ངེས་དོན་ཞེས་པའི་དོན་
ནི་དེ་ཉིད་ཆོས་དེའི་གནས་ལུགས་མཐར་ཐུག་ཡིན་ཞིང་དེ་ལས་གཞན་ཆོས་དེའི་གནས་
ལུགས་མཐར་ཐུག་དྲང་དུ་མེད་པས་ངེས་དོན་དུ་འཇོག་དགོས་པའི་གནད་ཀྱིས་ཡིན་པ་
དང་༑ དེ་ཡང་ཐེག་ཆེན་མཐོང་ལམ་རྣམ་གྲོལ་ལམ་གྱི་སྟེང་དུ་མཐོང་སྤང་སྤངས་
པའི་སྤངས་ཆ་དེ་ཉིད་ཙམ་ནི་ཀུན་རྫོབ་བདེན་པ་ཡིན་པས་འགོག་བདེན་མིན་པ་དང་།
རྣམ་གྲོལ་ལམ་དེ་ཉིད་ཀྱི་སྟེང་གི་ཆོས་ཉིད་མཐོང་སྤང་ཀུན་བརྟགས་གི་དྲི་བྲལ་དུ་སོང་
བ་དེ་འགོག་བདེན་དུ་འཇོག་པའི་ཞིབ་ཆ་མཛད་དམ་སྙམ་མོ།།
ཀུན་མཁྱེན་འཇམ་དབྱངས་བཞད་པ་མཆོག་ནི། འགོག་བདེན་ཆོས་ཉིད་དང་དེ་
བཞིན་ཉིད་དུ་བཞེད་ཅིང་། དེ་ལྟར་ལུང་རིགས་གཉིས་ཀྱི་ལམ་ལས་ཇི་ལྟར་སྒྲུབ་པར་
མཛད་ཚུལ་ནི། དེ་ཉིད་ཀྱིས་མཛད་པའི་དབུ་མ་ཆེན་མོ་ཤོག ༡༧༢ ན། ལས།
ཡང་ཁ་ཅིག་ན་རེ། གཉེན་པོའི་སྟོབས་ཀྱིས་དེ་བཞིན་ཉིད་དྲི་མ་དང་བྲལ་བ་དང་དེ་
བཞིན་ཉིད་དྲི་མ་སྤངས་པ་རྣམས་འགོག་བདེན་མིན་ལ་ཀུན་རྫོབ་ཡིན་ཟེར་ན། འོ་ན་
མདོ་ལས། གང་སྡུག་བསྔལ་འདི་མ་ལུས་པར་སྤངས་པ། ངེས་པར་སྤངས་པ། བྱང་
བར་གྱུར་པ། ཟད་པ། འདོད་ཆགས་དང་བྲལ་བ། འགོག་པ། ཉེ་བར་ཞི་བ། ནུབ་
པ༑ ནས། མྱ་ངན་ལས་འདས་པའོ། །ཞེས་གསུངས་པའི་དངོས་བསྟན་གྱི་སྤངས་པ་

ཟད་པ་ནུབ་པ་འགོག་པ་ཞི་བ་གྱ་ནོམ་པ་ངེས་པར་སྤངས་པ་རྣམས་སྟོང་ཉིད་མ་ཡིན་པར་
ཐལ༑ ཁྱོད་ཀྱི་དམ་བཅའ་འཐད་པའི་ཕྱིར། རྟགས་ཁས། ཁྱབ་སྟེ། ཆོས་ཉིད་དྲི་མ་
དེ་དང་གཉེན་པོའི་སྟོབས་ཀྱིས་བྲལ་ཚེ་ནམ་མཁའ་ལ་སྤྲིན་ཟད་པ་ལྟར། དེ་བཞིན་ཉིད་
མ་ཡིན་པའི་ཟད་ཆ་མེད་པའི་ཕྱིར། དེར་ཐལ། དེ་ལྟར་མེད་པའི་རྒྱུ་མཚན་གྱིས་འཁྲུལ་
པ་ཟད་པ་དེ་ཁོ་ན་ཉིད་དང༌། ཆོས་སྐུར་གསུངས་པ་དུ་མ་ཡོད་པའི་ཕྱིར། ཚིག་གསལ་
བདག་གིར་འཛིན་པ་རྣམ་པ་ཐམས་ཅད་དུ་ཟད་པ་འདི་ནི། འདིར་དེ་ཁོ་ན་ཉིད་དོ་ཞེས་
དང་༑ དེའི་དོན་ལམ་རིམ་ལས། ཕྱི་དང་ནང་གི་ཆོས་སྣ་ཚོགས་པ་དེ་ཁོ་ན་མ་ཡིན་
བཞིན་དུ་དེ་ཁོ་ན་ཉིད་དུ་སྣང་བ་འདི་ཐམས་ཅད་བག་ཆགས་དང་བཅས་པ་ཉེ་བར་ཞི་
བས་བདག་དང་བདག་གིར་འཛིན་པ་རྣམ་པ་ཐམས་ཅད་དུ་ཟད་པ་ནི། འདིར་ཐོབ་པར་
བྱ་བའི་དེ་ཁོ་ན་ཉིད་ཆོས་ཀྱི་སྐུའོ། །ཞེས་གསུངས་པའི་ཕྱིར། ཞེས་དང༌། ཁོ་ན་རེ།
ཉོན་མོངས་གཉེན་པོས་ཟད་པ་དེ་བཞིན་ཉིད་དང་འགོག་བདེན་དུ་ཐལ། ཉོན་མོངས་
གཉེན་པོས་ཆོས་དབྱིངས་སུ་ཟད་པ་དེ་བཞིན་ཉིད་དང་འགོག་བདེན་ཡིན་པའི་ཕྱིར་ན་
མ་ཁྱབ། ཞེས་དང་། ཡང་ཁོ་ན་རེ། འགོག་བདེན་ཆོས་ཅན། ཁྱོད་ཀྱི་དགག་བྱ་
ཤེས་བྱ་ལ་མི་སྲིད་པར་ཐལ། ཁྱོད་དོན་དམ་བདེན་པ་ཡིན་པའི་ཕྱིར་ན་མ་ཁྱབ། ཁྱབ་
པར་ཐལ། གཞི་འགའ་ཞིག་གི་སྟེང་ནས་དགག་བྱ་བདེན་གྲུབ་བཅད་ཙམ་ལ་དོན་དམ་
དུ་བྱེད་པའི་ཕྱིར་ན་ཡང་མ་ཁྱབ་སྟེ། གཞི་འགའ་ཞིག་གི་སྟེང་ནས་དོན་དམ་དེ་ལྟར་
འཇོག་ཀྱང་དོན་དམ་བདེན་པ་ཡིན་ན་རང་གི་དགག་བྱ་ཤེས་བྱ་ལ་མི་སྲིད་པས་མ་ཁྱབ་
པའི་ཕྱིར། མ་གྲུབ་ན། འོ་ན། ཆོས་དབྱིངས་བསྟོད་པ་ལས། གང་ཞིག་ཀུན་ཏུ་མ་

ཤེས་ན། །སྲིད་པ་གསུམ་དུ་རྣམ་འཁོར་ལ། སེམས་ཅན་ཀུན་ལ་ངེས་གནས་པའི། །ཆོས་
ཀྱི་དབྱིངས་ལ་ཕྱག་འཚལ་འདུད། །གང་ཞིག་འཁོར་བའི་རྒྱུར་འགྱུར་པ། །དེ་ཉིད་
སྦྱངས་པ་བྱས་པ་ལས། །དག་པ་དེ་ཉིད་མྱ་ངན་འདས། །ཆོས་ཀྱི་སྐུ་ཡང་དེ་ཉིད་དོ།།
ཞེས་གསུངས་པ་འདིས་དག་མ་དག་གི་ཆོས་ཉིད་གཉིས་ཀྱི་ཁྱད་པར་མ་བཤད་པར་ཐལ།
ཚིགས་བཅད་སྔ་མས་ཆོས་དབྱིངས་མ་ཤེས་པས་འཁོར་བར་འཁོར་བ་དང་སེམས་ཅན་
ཀུན་ལ་ཡོད་པར་བསྟན། ཚིགས་བཅད་ཕྱི་མས་མ་ཤེས་ན་འཁོར་བར་འཁོར་བྱེད་ཀྱི་
ཆོས་དབྱིངས་དེ་ཉིད་སྦྱོང་བྱེད་དམན་ལམ་གྱིས་སྦྱངས་ནས་དག་པ་ན་མྱང་འདས་དང་།
དེ་ཉིད་ས་བཅུས་སྦྱངས་ནས་དག་པ་ན་ཆོས་སྐུར་བཤད་པ་མ་ཡིན་པའི་ཕྱིར། མ་གྲུབ་
ན༑ དེ་འདྲའི་དག་པའི་ཆོས་ཉིད་ཆོས་ཅན། ཁྱོད་ཀྱི་དགག་བྱ་མེད་པར་ཐལ། ཁྱོད་
དོན་དམ་བདེན་པ་ཡིན་པའི་ཕྱིར། འཁོར་གསུམ། མ་ཁྱབ་ན། ཁྱབ་པར་ཐལ། ཁྱོད་
ཀྱིས་ཁྱབ་སྒྲུབ་དེའི་ཕྱིར། འཁོར་གསུམ། འདོད་མི་ནུས་ཏེ། ཁྱོད་དག་པའི་ཆོས་
ཉིད་དུ་འཇོག་པའི་དག་རྒྱུའི་དགག་བྱ་ཡོད་པའི་ཕྱིར། དེར་ཐལ། ཁྱོད་རང་གི་དགག་
བྱ་སྒྲིབ་གཉིས་ཅི་རིགས་ཀྱི་དྲི་མས་དག་པས་དག་པའི་ཆོས་ཉིད་དང་འགོག་བདེན་སོགས་
སུ་བཤད་པའི་མདོ་བསྟན་བཅོས་མང་བའི་ཕྱིར། ཞེས་དང༌། གཞན་ཡང་། ཁྱོད་
ཀྱིས་ལམ་བསྒོམས་པའི་ངལ་བ་འབྲས་བུ་མེད་པར་ཐལ། ཁྱོད་ཀྱི་སེམས་རྒྱུད་ཀྱི་ཆོས་
ཉིད་དྲི་བྲལ་དུ་འགྲོ་མི་སྲིད་པའི་ཕྱིར། རྟགས་སོང༌། མ་གྲུབ་ན། ཆོས་ཉིད་དྲི་མ་
དང་བྲལ་བ་དེའི་དགག་བྱ་ཡོད་པར་ཐལ། མ་གྲུབ་པ་དེའི་ཕྱིར་ཏེ། རྣམ་བཤད་ལས།
ཆོས་ཉིད་དྲི་བྲལ་དུ་སོང་བ་མི་སྲིད་ན། ངལ་བ་འབྲས་བུ་མེད་པར་འགྱུར་བའི་ཕྱིར་
དང་༑ སྲིད་ན་དེའི་དགག་བྱ་ཤེས་བྱ་ལ་ཡོད་པའི་ཕྱིར་རོ། །ཞེས་གསུངས་པའི་ཕྱིར།

གཞན་ཡང་། འགོག་བདེན་ཞེས་པའི་འགོག་རྒྱུའི་དགག་བྱ་དང༌། མྱ་ངན་ལས་འདས་
ཞེས་པའི་འདའ་རྒྱུའི་དགག་བྱ་གཉིས་ལ་ཡོད་པས་ཁྱབ་པ་དང༌། དགག་བྱ་གང་བཀག་
པའི་ཆོས་ཉིད་མེད་དགག་ཏུ་འཇོག་པའི་དགག་བྱ་ལ་མེད་པས་ཁྱབ་པ་གཉིས་མི་འགལ་
བར་ཐལ། སངས་རྒྱས་ཀྱི་ཆོས་ཉིད་དྲི་བྲལ་འགོག་བདེན་ལ་དགག་བྱ་དེ་གཉིས་ཀ་བཀག་
པ་གཅིག་དགོས་པའི་ཕྱིར་ཞེས་གསུངས་སོ།།
དེ་ལ་ཀུན་མཁྱེན་འཇམ་དབྱངས་བཞད་པ་མཆོག་གི་ཐུགས་བཞེད་ལྟར་ན།
འགོག་བདེན་ཆོས་ཉིད་དང་དེ་བཞིན་ཉིད་དུ་བཞེད་ཅིང་། ལུང་གི་སྒྲུབ་བྱེད་ནི་གོང་
དུ་བཀོད་པའི་རྗེ་ཡབ་སྲས་ཀྱི་གསུང་ཟིན་དུ་འགོག་བདེན་སྟོང་ཉིད་ལ་འཇོག་པ་ལྟ་བུར་
ཐོན་པའི་གསུང་རྣམས་ཡིན་ལ། རིགས་པས་ཇི་ལྟར་སྒྲུབ་ཚུལ་ཡང་དེ་མ་ཐག་བཀོད་
པའི་དབུ་མའི་ཡིག་ཆར་གསལ་བ་ལྟར། ནམ་མཁར་སྤྲིན་ཟད་པ་དེ་ཉིད་ནམ་མཁའ་
ལས་གཞན་དུ་མེད་པ་ལྟར། གཉེན་པོའི་སྟོབས་ཀྱིས་སེམས་ཀྱི་དེ་བཞིན་ཉིད་དྲི་མ་དང་
ཡོངས་སུ་བྲལ་བའི་ཚེ། སེམས་ཀྱི་དེ་བཞིན་ཉིད་དེ་ཉིད་ལས་ཟུར་དུ་དྲི་མ་ཟད་ཆ་མེད་
པས་སེམས་ཀྱི་ཆོས་ཉིད་དྲི་བྲལ་དུ་སོང་བ་ཉིད་འགོག་བདེན་དུ་འཇོག་ལ། དེ་ཡང་གཉེན་
པོའི་སྟོབས་ཀྱིས་སེམས་ཀྱི་སྟེང་དུ་དྲི་མ་རྒྱུན་ཆད་པ་ཡོད་ཀྱང་དེ་ཙམ་འགོག་བདེན་མིན་
པ་དང༌། འགོག་བདེན་དུ་གང་འཇོག་པ་ནི་གཉེན་པོའི་སྟོབས་ཀྱིས་སེམས་ཀྱི་ཆོས་ཉིད་
དྲི་བྲལ་དུ་སོང་བ་དེ་ཉིད་ལ་འཇོག་ཅིང༌། དེ་ལ་དྲི་མ་ཆོས་ཀྱི་དབྱིངས་སུ་ཟད་པ་ཞེས་
བརྗོད་ཅིང་མ་དག་པའི་ཆོས་ཅན་གྱི་སྟེང་གི་ཆོས་ཉིད་ནི་དགག་བྱ་ཤེས་བྱ་ལ་མི་སྲིད་
པ་བདེན་གྲུབ་བཀག་ཙམ་ཡིན་ཀྱང༌། དག་པའི་ཆོས་ཅན་རྣམ་གྲོལ་ལམ་གྱི་སྟེང་གི་
ཆོས་ཉིད་ནི་དགག་བྱ་བདེན་གྲུབ་དང་བདེན་འཛིན་གྱི་དྲི་མ་གཉིས་ཀ་དང་བྲལ་བའི་ཆ་

ནས་འཇོག་སྟེ། ཆོས་ཉིད་དང་སྟོང་ཉིད་དུ་འཇོག་པ་ནི་དགག་བྱ་བདེན་གྲུབ་བཀག་
ཆ་ནས་འཇོག་ཅིང༌། འགོག་བདེན་དུ་འཇོག་པ་ནི་དགག་བྱ་དྲི་མ་དང་བྲལ་ཆ་ནས་
འཇོག་པར་གསུངས་སོ།། 
ཐལ་འགྱུར་ལུགས་འདིར་བདེན་བཞི་ཕྲ་རགས་འཇོག་ཚུལ་ལ་དཔྱད་པ་ནི།
དེ་ལ་དབུ་མའི་རྣམ་བཤད་དགོངས་པ་རབ་གསལ་ཤོག ༤༨ ལས། དེ་ཁོ་
ན་ཉིད་ཀྱི་ལྟ་བ་མ་རྙེད་ཀྱང་མི་རྟག་སོགས་བཅུ་དྲུག་ཚད་མས་གཏན་ལ་ཕབས་པ་དང་།
དེའི་གདུལ་བྱ་རྣམས་ཀྱིས་དོན་དེ་བརྩོན་པ་ཆེན་པོས་སྒོམ་པ་དང༌། བསྒོམས་པ་ལས་
གང་ཟག་གི་བདག་མེད་རགས་པ་མངོན་སུམ་དུ་མཐོང་བ་དང་། མཐོང་ཟིན་གོམས་
པར་བྱེད་པ་ནི་མི་འོང་ཞེས་ཁོ་བོ་ཅག་མི་སྨྲའོ། ཞེས་དང༌། ཡང་ཤོག ༡༡༢ ལས།
བསམ་གཏན་ལྷག་པར་མ་ཟད་བློ་བཟང་སྟེ་འཕགས་པའི་བདེན་པའི་རང་བཞིན་ཏེ་རང་
གི་ངོ་བོ་ཤེས་པ་ཞིབ་མོས་ཁོང་དུ་ཆུད་དགོས་པ་ཕྲ་མོ་རྟོགས་པ་ལའང་ཤིན་ཏུ་མཁས་
པ་ཐོབ་པས། འདིར་བདེན་པ་རགས་པ་དང་ཕྲ་བ་ལ་མཁས་པའི་ལྷག་པའི་ཤེས་རབ་
ཅན་དུ་འགྱུར། ཞེས་གསུངས།
གྲུབ་མཐའ་འོག་མ་དང་ཐུན་མོང་བའི་བདེན་བཞི་རགས་པའི་རྣམ་གཞག་དང་།
ཐལ་འགྱུར་བའི་ཐུན་མོང་མ་ཡིན་པའི་ཕྲ་བའི་བདེན་བཞིའི་རྣམ་གཞག་འཇོག་ཚུལ་ལ་
ཡིག་ཆ་སོ་སོའི་བཞེད་ཚུལ་འགོད་པ་ལ།
༸རྒྱལ་མཆོག་ལྔ་པ་ཆེན་པོའི་ཐུགས་བཞེད་ནི། དེ་ཉིད་ཀྱིས་མཛད་པའི་འཇུག་
པའི་རྣམ་བཤད་ཤོག ༥༩ བ། ལས། སྡུག་བདེན་ཕྲ་མོ་ཡང་བཞག་ཏུ་ཡོད་དེ། ཀུན་

ནས་ཉོན་མོངས་པའི་ཕྱོགས་ཀྱི་བདེན་པ་ཡང་ཡིན་ལ། རང་གི་ཁྱད་ཆོས་སུ་གྱུར་པའི་
སྟོང་བདག་མེད་གཉིས་མངོན་སུམ་དུ་རྟོགས་པ་འཕགས་ལམ་ཐོབ་པ་ལ་ལྟོས་དགོས་པའི་
རིགས་སུ་གནས་པ་དེ་དེ་ཡིན་པའི་ཕྱིར། ཀུན་འབྱུང་བདེན་པ་ཕྲ་མོ་ཡོད་དེ། བདེན་
འཛིན་དང་དེས་དྲངས་པའི་ཟག་བཅས་ཀྱི་ལས་གང་རུང་རྗེས་འབྲང་གིས་བསྡུས་པའི་
ཀུན་ནས་ཉོན་མོངས་ཕྱོགས་ཀྱི་བདེན་པའང་ཡིན་ལ། རྒྱུ་ཀུན་འབྱུང་སོགས་ཁྱད་ཆོས་
བཞི་ལྡན་གྱི་རིགས་སུ་གནས་པ་དེ་དེ་ཡིན་པའི་ཕྱིར། འགོག་བདེན་ཕྲ་མོ་ཡོད་དེ། སྟོང་
ཉིད་མངོན་སུམ་དུ་རྟོགས་པའི་ལམ་བདེན་གྱི་ཐོབ་པའི་དེ་བཞིན་ཉིད་ཀྱང་ཡིན། འགོག་
པ་ཞི་བ་སོགས་ཁྱད་ཆོས་བཞི་ལྡན་གྱི་རིགས་སུ་གནས་པ་ཡང་ཡིན་པའི་གཞི་མཐུན་པ་
དེ་དེ་ཡིན་པའི་ཕྱིར། ལམ་བདེན་ཕྲ་མོ་ཡོད་དེ། སྟོང་ཉིད་མངོན་སུམ་དུ་རྟོགས་པའི་
འཕགས་རྒྱུད་ཀྱི་མཁྱེན་པ་ཡང་ཡིན་ལ། ལམ་རིགས་པ་སོགས་ཁྱད་ཆོས་བཞི་ལྡན་
གྱི་རིགས་སུ་གནས་པ་དེ་དེ་ཡིན་པའི་ཕྱིར་ཞེས་གསུངས་སོ།།
པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༡༩ ན། ལས། དེ་ཡང་རགས་པའི་དབང་དུ་བྱས་པ་ཡིན་ཏེ། གང་
ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་འཛིན་པ་མངོན་འགྱུར་བ་དང་བྲལ་བའི་
འགོག་པ། ཞི་བ། གྱ་ནོམ་པ། ངེས་འབྱུང་གི་རྣམ་པ་བཞི་དང༌། གང་ཟག་རང་རྐྱ་
ཐུབ་པའི་རྫས་ཡོད་ཀྱིས་སྟོང་པར་མངོན་སུམ་དུ་རྟོགས་པའི་ལམ། རིགས་པ། སྒྲུབ་
པ༑ ངེས་འབྱིན་གྱི་རྣམ་པ་བཞི་སྟེ་བརྒྱད་མངོན་སུམ་དུ་རྟོགས་པའི་སོ་སྐྱེ་ཡོད་ཅིང་།
སྡུག་ཀུན་གྱི་རྣམ་པ་བརྒྱད་ལ་ཡང་དེས་རིགས་འགྲེ་བའི་ཕྱིར། ཞེས་དང༌། ཡང་དབུ་
མའི་སྤྱི་དོན་གྱི་གསུང་དེའི་འཕྲོ་ལས། ཕྲ་བའི་མི་རྟག་སོགས་བཅུ་དྲུག་མངོན་སུམ་དུ་

རྟོགས་པའི་སོ་སྐྱེ་མེད་དེ། །གང་ཟག་རང་བཞིན་གྱིས་གྲུབ་པར་འཛིན་པའི་བདག་འཛིན་
སྤངས་པའི་འགོག་པ་སོགས་བཞི་དང༌། གང་ཟག་རང་བཞིན་མེད་པར་མངོན་སུམ་
དུ་རྟོགས་པའི་ལམ་སོགས་བཞི་སྟེ་བརྒྱད་མངོན་སུམ་དུ་རྟོགས་པའི་སོ་སྐྱེ་མེད།སྡུག་
ཀུན་གྱི་རྣམ་པ་ལ་ཡང་བདེན་མེད་ཀྱིས་ཁྱད་པར་དུ་བྱས་པ་བཞག་དགོས་པས་སོ།།ཞེས་
གསུངས༑༑ 
དེ་ལ་པཎ་ཆེན་མཆོག་གི་ཡིག་ཆའི་གསུང་བབས་ལ་གཞིག་ན། བདེན་བཞིའི་
རྣམ་པ་མི་རྟག་སོགས་བཅུ་དྲུག་ཚང་མ་ལ་ཕྲ་རགས་གཉིས་རེ་འཇོག་པ་ལྟ་བུར་མངོན་
ཞིང་༑ དེ་ཡང་། འགོག་ལམ་གྱི་རྣམ་པ་བརྒྱད་ལ་ཕྲ་རགས་གཉིས་འཇོག་ཚུལ་དཀྱུས་
ན་གསལ་པོར་གསུངས་པ་ལྟར་དང༌། སྡུག་ཀུན་གྱི་རྣམ་པ་ལ་ཕྲ་རགས་འཇོག་ཚུལ་
ལ༑ གོང་དུ་དྲངས་པའི་ཡིག་ཆའི་ལུང་དང་པོའི་ནང་སྡུག་ཀུན་རྣམ་པ་བརྒྱད་ལའང་
དེས་རིགས་འགྲེ་བའི་ཕྱིར། ཞེས་གསུངས་པའི་བབས་ལ་དཔྱད་ན། གང་ཟག་རང་
རྐྱ་ཐུབ་པའི་རྫས་ཡོད་དུ་འཛིན་པའི་བདག་འཛིན་རགས་པས་དྲངས་པའི་ལས་ཉོན་ལ་
ཀུན་འབྱུང་རགས་པ་དང༌། དེ་དག་གིས་འཕངས་པའི་འབྲས་བུ་སྡུག་བདེན་ལ་སྡུག་
བདེན་རགས་པའི་རྣམ་པར་འཇོག་ཅིང་། གང་ཟག་རང་གི་མཚན་ཉིད་ཀྱིས་གྲུབ་པར་
འཛིན་པའི་བདག་འཛིན་ཕྲ་མོས་དྲངས་པའི་ལས་ཉོན་ལ་ཀུན་འབྱུང་ཕྲ་མོ་དང༌། དེ་
དག་གིས་འཕངས་པའི་འབྲས་བུ་སྡུག་བདེན་ལ་སྡུག་བདེན་ཕྲ་མོའི་རྣམ་པར་འཇོག་དགོས་
པ་ལྟ་བུ་ཐོན་ལ། གོང་དུ་དྲངས་པའི་ཡིག་ཆའི་གསུང་གཉིས་པའི་ནང༌། སྡུག་ཀུན་
གྱི་རྣམ་པ་ལ་ཡང་བདེན་མེད་ཀྱིས་ཁྱད་པར་བྱས་པ་བཞག་དགོས་སོ། །ཞེས་འབྱུང་
བའི་གསུང་རིགས་ལ་དཔག་ན། བདེན་མེད་ཀྱིས་ཁྱད་པར་བྱས་ཏེ་རྟོགས་པར་བྱ་བའི་

མི་རྟག་པ་ལ་མི་རྟག་པ་ཕྲ་མོར་འཇོག་པ་ལྟ་བུར་མངོན་ཞིང་། དེ་ནི་ཁྱད་གཞི་མི་རྟག་
པའི་སྟེང་དུ་བདེན་གྲུབ་ཁེགས་པའི་ཤུལ་དུ་རྟོགས་པར་བྱ་བའི་སྒྱུ་མ་ལྟ་བུའི་ཀུན་རྫོབ་
ཕྲ་མོར་གྱུར་པའི་མི་རྟག་པ་ལ་བྱེད་ཅེས་མཁས་པ་འགའི་གསུང་ལས་ཐོས་པས་དཔྱད་
པར་ཞུའོ།། 
རྗེ་བཙུན་ཆོས་ཀྱི་རྒྱལ་མཚན་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༡༣༢ ལས། འོ་ན། བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་པོ་
ཐམས་ཅད་ལ་ཕྲ་རགས་གཉིས་གཉིས་སུ་འབྱེད་དམ་ཞེ་ན། ཁྱད་ཆོས་གཞན་རྣམས་
ལ་ཕྲ་རགས་གཉིས་གཉིས་སུ་དབྱེ་རུང་བ་ཙམ་དུ་སྣང་ཡང་། སྡུག་བསྔལ་བདེན་པའི་
ཁྱད་ཆོས་སུ་གྱུར་པའི་མི་རྟག་པ་ལ། ཐལ་འགྱུར་བས་འདོད་པ་ལྟར་གྱི་ཕྲ་པ་དང་གྲུབ་
མཐའ་འོག་མས་འདོད་པ་ལྟར་གྱི་རགས་པ་གཉིས་སུ་འབྱེད་མི་རིགས་པའི་ཕྱིར་ཏེ། གང་
ཟག་རང་གི་མཚན་ཉིད་ཀྱིས་གྲུབ་པར་འཛིན་པའི་འཇིག་ལྟས་བསྐྱེད་པའི་ཟག་བཅས་
ཀྱི་ཕུང་པོའི་སྟེང་གི་མི་རྟག་པ་སྡུག་བསྔལ་བདེན་པའི་ཁྱད་ཆོས་སུ་གྱུར་པའི་ཕྲ་བའི་མི་
རྟག་པ་ཡིན། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་འཇིག་ལྟས་བསྐྱེད་
པའི་ཟག་བཅས་ཀྱི་ཕུང་པོའི་སྟེང་གི་མི་རྟག་པ་དེ་སྡུག་བསྔལ་བདེན་པའི་ཁྱད་ཆོས་སུ་
གྱུར་པའི་མི་རྟག་པ་རགས་པ་མ་ཡིན་པའི་ཕྱིར་ཏེ། དེ་ཕྲ་བའི་མི་རྟག་པ་ཡིན་པའི་ཕྱིར།
ཞེས་གསུངས།
རྗེ་བཙུན་མཆོག་གི་ཐུགས་བཞེད་ལྟར་ན། བདེན་བཞིའི་རྣམ་པ་བཅུ་དྲུག་ལས།
མི་རྟག་པའི་རྣམ་པ་ལ་ཕྲ་རགས་གཉིས་འབྱེད་མི་རུང་ཞིང༌། གཞན་རྣམ་པ་ལྷག་མ་
བཅོ་ལྔ་ལ་ཕྲ་རགས་གཉིས་གཉིས་འབྱེད་རུང་བར་བཞེད་དོ།།

མཁས་གྲུབ་བསྟན་དར་བའི་བཞེད་པ་ནི། དེ་ཉིད་ཀྱིས་མཛད་པའི་དབུ་མའི་
མཐའ་དཔྱོད་ཤོག ༡༣༠ ལས། བདེན་བཞི་རགས་པ་འཇོག་ཚུལ་ནི། གང་ཟག་
རང་རྐྱ་ཐུབ་པའི་རྫས་ཡོད་དུ་འཛིན་པའི་ཉོན་མོངས་ལྷན་སྐྱེས་ཀྱིས་ཀུན་ནས་བསླངས་
པའི་ལས་དེ་ལ་ཉོན་མོངས་དེས་བསྐྱེད་པའི་སྲེད་ལེན་གཉིས་ཀྱིས་གསོས་བཏབ་པའི་འཕེན་
སྒྲུབ་ཀྱི་ལས་ཉོན་གཉིས་ཀུན་འབྱུང་དུ་བྱས་པའི་རྒྱུ་ཀུན་འབྱུང་སོགས་བཞི། ལས་ཉོན་
དེ་དག་གི་དབང་གིས་བྱུང་བའི་སྡུག་བདེན་ལ་མི་རྟག་སྡུག་བསྔལ་གཉིས། གང་ཟག་
རང་རྐྱ་ཐུབ་པའི་རྫས་ཡོད་ཀྱིས་སྟོང་པ་བདག་མེད་གཉིས་དང་བཅས་པའི་སྡུག་བདེན་
གྱི་རྣམ་པ་བཞི། སྟོང་ཉིད་རྟོགས་པ་ལ་མ་ལྟོས་པར་གང་ཟག་རང་རྐྱ་ཐུབ་པའི་རྫས་
ཡོད་ཀྱིས་སྟོང་པའི་སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ལ་ལམ་རིགས་པ་སོགས་
བཞིར་ཕྱེ་བའི་ལམ་བདེན་གྱི་རྣམ་པ་བཞི། དེ་ཙམ་ཞིག་བསྒོམས་ནས་གང་ཟག་རང་
རྐྱ་ཐུབ་པའི་རྫས་ཡོད་དུ་འཛིན་པའི་རྟོག་པ་དང་དེས་དྲངས་པའི་ཉོན་མོངས་མངོན་འགྱུར་
སྤངས་པའི་སྤངས་པ་རྣམས་ལ་འགོག་པ་ཞི་བ་སོགས་བཞིར་ཕྱེ་བའི་བཅུ་དྲུག་པོ་རགས་
པ་དང༌། གང་ཟག་དང་ཆོས་ཀྱི་བདག་འཛིན་ཕྲ་མོས་བསགས་པའི་ལས་སོགས་གོང་
དུ་བཤད་པས་ཇི་ལྟར་རིགས་པར་སྦྱར་བ་རྣམས་ཕྲ་བའི་བདེན་འཛིན་རྣམ་པར་འཇོག་
པའི་ཕྱིར་ཏེ། བདག་མེད་ཕྲ་རགས་དང་། ཉོན་མོངས་ལ་ཕྲ་རགས་ཀྱི་བདེན་པའི་
རྣམ་པ་ལ་ཡང་ཕྲ་རགས་འབྱུང་བའི་ཕྱིར། ཞེས་གསུངས།
དེ་ཡང༌། མཁས་མཆོག་དེ་ཉིད་ཀྱིས་བདེན་བཞིའི་རྣམ་པ་ལ་ཕྲ་རགས་འབྱེད་
ཚུལ་ཇི་ལྟར་བཞེད་པའི་སྙིང་པོ་བསྒྲིལ་ན། འཁོར་བ་ལ་འཇུག་པའི་རིམ་པའི་དབང་
དུ་བྱས་ནས་སྡུག་ཀུན་གྱི་བདེན་པ་གཉིས་འཇོག་ཅིང༌། འཁོར་བར་འཇུག་བྱེད་ཀྱི་རྒྱུ་

ལས་ཉོན་རགས་པའི་དབང་དུ་བྱས་ནས་ཀུན་འབྱུང་རགས་པ་དང༌།རྒྱུ་ལས་ཉོན་ཕྲ་
བའི་དབང་དུ་བྱས་ནས་ཀུན་འབྱུང་ཕྲ་མོ་འཇོག དེ་བཞིན་དུ་འཁོར་བ་ལས་ལྡོག་པའི་
རིམ་པའི་དབང་དུ་བྱས་ནས་འགོག་ལམ་གྱི་བདེན་པ་གཉིས་འཇོག་ཅིང་།དེ་ལ་འཁོར་
བ་ལས་ལྡོག་པ་ལ་གཞིའི་གནས་ལུགས་བདག་མེད་ཁོང་དུ་ཆུད་དགོས། བདག་མེད་
ལ་ཕྲ་རགས་གཉིས་ཡོད་པའི་རགས་པའི་བདག་མེད་མངོན་སུམ་དུ་རྟོགས་པའི་ཡེ་ཤེས་
ནི་ལམ་བདེན་རགས་པ་དང༌། ཕྲ་བའི་བདག་མེད་མངོན་སུམ་དུ་རྟོགས་པའི་ཡེ་ཤེས་
ལ་ལམ་བདེན་ཕྲ་མོར་འཇོག་ཅིང༌། ཇི་སྐད་བཤད་པའི་ལམ་བདེན་རགས་པ་དེ་
བསྒོམས་པ་ལས་ཀུནའབྱུང་རགས་པ་མངོན་འགྱུར་ཙམ་སྤངས་པ་ལ་འགོག་བདེན་རགས་
པ་དང་། ཕྲ་བའི་ལམ་བདེན་བསྒོམས་པ་ལས་ཕྲ་བའི་ཀུན་འབྱུང་ས་བོན་དང་བཅས་
པ་སྤངས་པ་ལ་འགོག་བདེན་ཕྲ་མོར་འཇོག་པར་བཞེད་ཅིང༌། ཁྱད་གཞི་བདེན་བཞི་
ལ་ཕྲ་རགས་ཕྱེད་པ་མ་ཟད་ཁྱད་ཆོས་བཅུ་དྲུག་པོ་རེ་རེ་ལའང་དེའི་གནད་ཀྱིས་ཕྲ་རགས་
གཉིས་གཉིས་སུ་འབྱེད་པར་བཞེད་དོ།།
ཀུན་མཁྱེན་འཇམ་དབྱངས་བཞད་པ་མཆོག་གིས་ཇི་ལྟར་བཞེད་པ་ནི། དེ་ཉིད་
ཀྱིས་མཛད་པའི་དབུ་མ་ཆེན་མོ་ཤོག ༡༦༧ ན། ལས། ཁོ་ན་རེ། བདེན་བཞིའི་ཕྲ་
རགས་གཉིས་གཉིས་འཐད་ཀྱང་། ཁྱད་ཆོས་བཅུ་དྲུག་ལ་ཕྲ་རགས་གཉིས་གཉིས་མེད་
ཟེར་ནའང་མི་འཐད་པར་སྔར་བཤད་པས་ཤེས་སླ། ཞེས་དང༌། དབུ་མ་ཆེན་མོ་
ཤོག ༡༦༩ ན། ལས། རང་ལུགས་ནི། རང་རྒྱུ་བདེན་འཛིན་སོགས་ཀུན་འབྱུང་
བདེན་པ་ཕྲ་མོས་བསྐྱེད་པའི་སྡུག་བསྔལ་བའམ་ཟག་བཅས་ཉེར་ལེན་གྱི་ཕུང་པོ་ཡིན་པ་
དེ་རང་ཉིད་ཕྲ་བའི་སྡུག་བདེན་ཡིན་པའི་མཚན་ཉིད། དེ་ལྟ་བུའི་ཚུལ་གྱིས་ཐུང་མཐའི་

སྐད་ཅིག་མ་གཅིག་གི་ཡུན་ལ་འཇིག་པའི་མི་རྟག་པ་དང༌། དེའི་ཕྱིར་སྡུག་བསྔལ་བ་
དང་༑ དེ་བདེན་པས་སྟོང་པ་དང་། རང་དབང་བའི་བདག་མེད་པ་རྣམས་སྡུག་བདེན་
གྱི་ཁྱད་ཆོས་ཕྲ་མོར་འཇོག བདེན་འཛིན་གྱིས་ཐུན་མོང་མ་ཡིན་པར་དྲངས་པའི་ལས་
ཉོན་ཅི་རིགས་པས་བསྡུས་པས་རང་འབྲས་སྡུག་བདེན་གྱི་རྒྱུ་དེ་ཀུན་འབྱུང་བདེན་པ་ཕྲ་
མོའི་མཚན་ཉིད། དེ་འདྲའི་ལས་ཉོན་དེས་རྒྱུ་དང་ཀུན་འབྱུང་རྐྱེན་དང་རབ་སྐྱེ་བྱས་
ཆ་རྣམས་དེའི་ཁྱད་ཆོས་ཕྲ་མོ་ཡིན། ལམ་བདེན་སྟོབས་ཀྱིས་སྒྲིབ་གཉིས་གང་རུང་སྤངས་
པའི་ཆོས་ཉིད་དེ་ཕྲ་བའི་འགོག་བདེན་གྱི་མཚན་ཉིད། དེ་འདྲའི་ཚུལ་གྱིས་རང་གི་སྤང་
བྱ་འགོག་པ་དང༌། དེ་ཞི་བ་དང༌། དེ་མཆོག་ཡིན་པས་གྱ་ནོམ་པ་དང་། དེ་ལས་
སླར་མི་ལྡོག་པའི་ངེས་འབྱང་གི་ཆ་བཞི་དེའི་ཁྱད་ཆོས་ཕྲ་མོ་ཡིན། ལམ་སོགས་ཁྱད་
ཆོས་བཞི་ལྡན་གྱི་འཕགས་ལམ་དེ་ལམ་བདེན་གྱི་མཚན་ཉིད། དེ་འདྲའི་ལམ་གྱི་བདེན་
པར་མཚོན་པ་ལ་བདེན་མེད་མངོན་སུམ་དུ་རྟོགས་པའི་གནས་སྐབས་ལ་ལྟོས་པའི་ལམ།
རིགས་པ། སྒྲུབ་པ། ངེས་འབྱིན་བཞི་ལམ་བདེན་གྱི་ཁྱད་ཆོས་ཕྲ་མོ་ཡིན། ཞེས་གསུངས།
ཀུན་མཁྱེན་བླ་མའི་གསུང་གོང་དུ་དྲངས་པ་ལ་གཞིག་ན། བདེན་བཞིའི་ཁྱད་
ཆོས་མི་རྟག་སོགས་བཅུ་དྲུག་པོ་རེ་རེ་ལ་ཡང་ཕྲ་རགས་གཉིས་གཉིས་སུ་འབྱེད་པ་དང་།
དེ་ཡང་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་འཇིག་ལྟ་དང་། དེས་གཙོ་
བོར་དྲངས་པའི་ལས་ཉོན་རྣམས་ཀུན་འབྱུང་རགས་པ་དང༌། ཀུན་འབྱུང་རགས་པ་
དེ་རྣམས་ཀྱིས་ལག་རྗེས་ལས་གྲུབ་པའི་སྡུག་བསྔལ་བའི་ཆ་སྡུག་བསྔལ་རགས་པ་དང་།
རྒྱུ་ཀུན་འབྱུང་རགས་པ་དེ་དག་གི་གཞན་དབང་དུ་གྱུར་པའི་དབང་གིས་རང་དབང་མེད་
པར་འཇིག་པའི་ཆ། དེའི་ཁྱད་ཆོས་མི་རྟག་པའི་རྣམ་པ་རགས་པར་འཇོག དེ་བཞིན་

དུ་གང་ཟག་རང་ངོས་ནས་གྲུབ་པར་འཛིན་པའི་འཇིག་ལྟས་གཙོ་བོར་དྲངས་པའི་ལས་
ཉོན་ཀུན་འབྱུང་ཕྲ་མོ་དང༌། རྒྱུ་ཀུན་འབྱུང་ཕྲ་མོ་དེ་དག་གི་ལག་རྗེས་ལས་གྲུབ་པའི་
སྡུག་བསྔལ་བའི་ཆ་སྡུག་བསྔལ་ཕྲ་མོ་དང༌། རྒྱུ་ཀུན་འབྱུང་ཕྲ་མོ་དེ་དག་གི་གཞན་
དབང་དུ་གྱུར་པའི་དབང་གིས་རང་དབང་མེད་པར་འཇིག་པའི་མི་རྟག་པ་དེའི་ཁྱད་ཆོས་
སུ་གྱུར་པའི་མི་རྟག་པའི་རྣམ་པ་ཕྲ་མོར་བཞེད་པར་མངོན་ཞིང་། རྣམ་པ་གཞན་རྣམས་
ལ་ཕྲ་རགས་འཇོག་ཚུལ་དཀྱུས་ན་གསལ་ཞིང་སྤྱི་མཚུངས་སོ།།
དབུ་མ་ཐལ་འགྱུར་བའི་ལུགས་འདིར་རང་རིག་མི་བཞེད་པས་རང་ལུགས་ལ་
ཡུལ་འཇལ་བ་ན་དེ་འཇལ་བྱེད་ཀྱི་ཡུལ་ཅན་ཚད་མ་བློ་གང་གིས་ཇི་ལྟར་འགྲུབ་ཚུལ་
གྱི་དཀའ་གནས་ལ་དཔྱད་པ་ནི།
དེ་ལ་དབུ་མའི་རྣམ་བཤད་དགོངས་པ་རབ་གསལ་ཤོག ༢༩༤ ལས། དེ་
ལྟར་ན་སྔོ་འཛིན་ནི་གཞན་ལུགས་ལྟར་རང་རིག་གིས་མི་འགྲུབ་ཀྱི། དབང་པོའི་མངོན་
སུམ་ཚད་མས་འགྲུབ་པར་བསྟན་ཏེ། དེ་ཡོད་པ་ནི་སྔོ་འཛིན་གྱིས་གཞལ་བྱ་གྲུབ་པ་
དེ་ཉིད་ཀྱིས་རྟོགས་པའི་ཕྱིར་རོ། །དེའི་ཕྱིར་ཚད་མ་གང་ཡིན་ཐམས་ཅད་རང་གི་གཞལ་
བྱ་གྲུབ་པ་དེ་ཉིད་ཀྱིས་འགྲུབ་བོ། །ཞེས་གསུངས།
རྒྱལ་ཚབ་རྗེའི་སྤྱོད་འཇུག་ཊཱིཀྐ་ཤོག ༣༨༤ ལས། སོ་སོ་སྐྱེ་བོའི་སྔོ་འཛིན་
མངོན་སུམ་ཚད་མ་ལྟ་བུ་ཡིན་ན། རང་རིག་པའི་མངོན་སུམ་མི་སྲིད་པས་རང་ཉིད་
མི་སྣང་ཡང་རང་དང་གྲུབ་སྡེ་རྫས་གཅིག་པའི་ཆ་གཞན་རང་ལ་སྣང་ནས་རྟོགས་པར་
བཞག་མི་རིགས་པའི་ཕྱིར། སྔོན་པོ་དངོས་སུ་རྟོགས་པ་ལ་ལྟོས་པའི་ཤུགས་རྟོགས་འབའ་
ཞིག་ཡིན་ལ། ཞེས་དང།

རྒྱལ་ཚབ་ཆོས་རྗེའི་ཁྱད་ཆོས་བརྒྱད་ཀྱི་ཟིན་བྲིས་ཤོག ༢༧ ལས་ཀྱང་། གཞན་
ཡང་སྔོན་པོའི་རྣམ་པ་ཤར་བ་ན། སྔོན་པོ་དངོས་སུ་མྱོང་བྱེད་དེས། སྔོན་པོ་དྲན་པའི་
ལག་རྗེས་བཞག་པ་ཡིན་པས། ཡུལ་གྱི་དྲན་པ་སྐྱེ་བ་འཐད་ལ། སྔོན་པོ་དངོས་སུ་རྟོགས་
པ་ན་སྔོ་འཛིན་ཤུགས་ལ་རྟོགས་པས། སྔོན་འཛིན་དྲན་པའི་ལག་རྗེས་འཇོག་ནུས་པས་
སྔོ་འཛིན་མྱོང་བྱེད་མེད་ཀྱང་དྲན་པ་སྐྱེ་བའང་འཐད་པ་ཡིན་ནོ། །ཞེས་གསུངས།
སྟོང་ཐུན་སྐལ་བཟང་མིག་འབྱེད་ཤོག ༢༡༢ ལས། ཁོ་བོ་ནི་འདི་ལྟར་སྨྲ་
སྟེ༑ སྔོ་འཛིན་མིག་ཤེས་ཀྱིས་སྔོ་འཛིན་མིག་ཤེས་ཡོད་པར་གྲུབ། ཇི་ལྟར་གྲུབ་ན།
སྔོན་པོ་གཞལ་བའི་སྟོབས་ཀྱིས་གྲུབ་ཅེས་མི་སྨྲའི། སྔོ་འཛིན་མིག་ཤེས་ཀྱིས་སྔོན་པོ་
གཞལ་བའི་སྟོབས་ཀྱིས་ཚད་མ་གཞན་བརྒྱུད་མི་དགོས་པར་སྔོ་འཛིན་མིག་ཤེས་ཀྱིས་
སྔོན་པོ་བཟུང་བ་དྲན་པའི་ཤེས་པ་དངོས་སུ་འདྲེན་ལ། སྔོན་འཛིན་མིག་ཤེས་ཀྱིས་སྔོན་
པོ་བཟུང་བ་དྲན་པའི་ཤེས་པ་དེ་ཉིད་ཀྱིས་སྔོན་པོ་མེད་པ་དང་སྔོ་འཛིན་མིག་ཤེས་མེད་
པ་གཉིས་ཀའི་སྒྲོ་འདོགས་བཅད་ནས་བློ་ཁ་ཕྱོགས་པ་ཙམ་གྱིས་དེ་དག་ཡོད་པའི་ངེས་
པ་འདྲེན་ནུས་པའི་ཚད་མ་ཡིན་པས་དྲན་ཤེས་དེ་ཉིད་མིག་ཤེས་ཡོད་པ་ལ་ཚད་མ་ཡིན་
ཞིང་༑ རྗེས་ཀྱི་དྲན་ཤེས་ཀྱིས་སྔོན་པོ་དྲན་པ་ན། སྔོ་འཛིན་བློ་ཡུལ་དུ་སྤངས་ནས་
དྲན་པ་མ་ཡིན་གྱི། ངས་སྔོན་པོ་མཐོང་ངོ་སྙམ་དུ་སྔོ་འཛིན་གྱིས་ཁྱད་པར་དུ་བྱས་ནས་
དྲན་པ་ཡིན་པས་དྲན་པ་དེ་ཉིད་ཀྱིས་སྔོན་པོ་དང་སྔོ་འཛིན་གཉིས་ཀ་དྲན་པ་ཡིན་ལ། དེས་
ན་སྔོ་འཛིན་མིག་ཤེས་ཀྱིས་སྔོན་པོ་གཞལ་བ་ལ་ལྟོས་ནས་སྔོ་འཛིན་མིག་ཤེས་གྲུབ་པ་
ཡིན་ཀྱང་སྔོ་འཛིན་མིག་ཤེས་ཀྱིས་གྲུབ་པ་མིན་ནོ། །ཞེས་གསུངས་སོ།།

ཡིག་ཆ་སོ་སོའི་བཞེད་ཚུལ་འགོད་པ་ལ།
པཎ་ཆེན་བསོད་ནམས་གྲགས་པ་མཆོག་གི་བཞེད་པ་ནི། དེ་ཉིད་ཀྱིས་མཛད་
པའི་དབུ་མའི་མཐའ་དཔྱོད། ༦༠ ན། ལས། ཁོ་ན་རེ། འོ་ན། སྔོ་འཛིན་དབང་
མངོན་འགྲུབ་བྱེད་ཀྱི་ཚད་མ་མེད་པར་ཐལ། རང་རིག་མེད་པའི་ཕྱིར་ཞེ་ན། མ་ཁྱབ་
སྟེ༑ སྔོ་འཛིན་མངོན་སུམ་དྲན་པའི་དྲན་ཤེས་དེ་དེ་འགྲུབ་བྱེད་ཀྱི་ཚད་མ་ཡིན་པའི་ཕྱིར་
ཏེ༑ སྔོ་འཛིན་དབང་མངོན་གྱིས་ཡུལ་སྔོན་པོ་འགྲུབ་པའི་སྟོབས་ཀྱིས་སྔོ་འཛིན་དབང་
མངོན་དྲན་པའི་དྲན་ཤེས་ཀྱིས་སྔོ་འཛིན་དབང་མངོན་གྲུབ་པའི་ཕྱིར་དང༌། སྔོ་འཛིན་
དབང་མངོན་ཁོ་རང་སྔོ་འཛིན་དབང་མངོན་འགྲུབ་བྱེད་ཀྱི་ཚད་མར་མི་རིགས་པའི་ཕྱིར།
ཕྱི་མ་དེར་ཐལ། སྔོ་འཛིན་དབང་མངོན་གྱིས་སྔོ་འཛིན་དབང་མངོན་མ་རྟོགས་པའི་
ཕྱིར་ཏེ། ཐེག་ཆེན་གྱི་མཐོང་ལམ་བར་ཆད་མེད་ལམ་གྱིས་ཐེག་ཆེན་གྱི་མཐོང་ལམ་
བར་ཆད་མེད་ལམ་མ་རྟོགས་པའི་ཕྱིར་ཏེ། དེས་དེ་དངོས་སུ་ཡང་མ་རྟོགས། ཤུགས་
ལ་ཡང་མ་རྟོགས་པའི་ཕྱིར། དང་པོ་དེར་ཐལ། དེས་དེ་གཉིས་སྣང་དང་བཅས་པའི་
ཚུལ་གྱིས་ཀྱང་མ་རྟོགས། གཉིས་སྣང་ནུབ་པའི་ཚུལ་གྱིས་ཀྱང་མ་རྟོགས་པའི་ཕྱིར།
རྟགས་གཉིས་ཀ་དེར་ཐལ། དེ་ལ་ཀུན་རྫོབ་པའི་གཉིས་སྣང་མེད་པའི་ཕྱིར་དང་། ཐེག་
ཆེན་གྱི་མཐོང་ལམ་བར་ཆད་མེད་ལམ་ལ་གཉིས་སྣང་ནུབ་པའི་བློ་མི་སྲིད་པའི་ཕྱིར།
རྩ་རྟགས་གཉིས་པ་དེར་ཐལ། དེས་ཆོས་ཉིད་དངོས་སུ་རྟོགས་པའི་ཤུགས་ལ་ཐེག་ཆེན་
གྱི་མཐོང་ལམ་བར་ཆད་མེད་ལམ་རྟོགས་པ་མི་འཐད་པའི་ཕྱིར་ཏེ། ཆོས་ཉིད་ཅེས་
བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་ཐེག་ཆེན་གྱི་མཐོང་ལམ་
བར་ཆད་མེད་ལམ་མི་འཕེན་པའི་ཕྱིར་ཏེ། ཆོས་ཉིད་མེད་དགག་ཡིན་པའི་ཕྱིར། ཁོ་

ན་རེ། ཐེག་ཆེན་གྱི་མཐོང་ལམ་བར་ཆད་མེད་ལམ་གྱིས་ཐེག་ཆེན་གྱི་མཐོང་ལམ་
བར་ཆད་མེད་ལམ་མ་རྟོགས་པ་དེ་ལྟ་ཡིན་ན་བར་ཆད་མེད་ལམ་དེའི་གཞལ་བྱ་ཡིན་
ན་དོན་དམ་བདེན་པ་ཡིན་དགོས་པར་འགྱུར་ལ། དེ་འདོད་ན་དེ་ལ་སྣང་བ་དོན་དམ་
བདེན་པར་ཐལ་བར་འགྱུར་ཏེ། ཤེས་པ་ཡིན་ན་རང་གི་སྣང་བ་ལ་ཚད་མ་ཡིན་པས་
ཁྱབ་པའི་ཕྱིར་ཞེ་ན། འདོད་ལན་བྱེད་དམ། ཡང་ན། སྟོང་ཐུན་ལས་གསུངས་པ་
ལྟར༑ · གཉིས་སྣང་ཅན་གྱི་ཤེས་པ་ཡིན་ན་རང་གི་སྣང་བ་ལ་ཚད་མ་ཡིན་པས་ཁྱབ་
ཅེས་པའི་ཞིབ་ཆ་སྣོན་པ་གང་བདེ་བྱའོ། །ཞེས་དང་།
ཡང་དེ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༧༦ ན། ལས། མངོན་སུམ་
དང་རྗེས་སུ་དཔག་པའི་ཚད་མ་དེ་དག་གིས་ཡུལ་སྔོན་པོ་དང་སྔོན་པོ་མི་རྟག་པར་གྲུབ་
པའི་སྟོབས་ཀྱིས་ཡུལ་ཅན་རང་ཉིད་འགྲུབ་པ་དང༌། ཡུལ་ཅན་དེ་གཉིས་གྲུབ་པའི་སྟོབས་
ཀྱིས་ཡུལ་གཉིས་ཀྱང་འགྲུབ་པའི་ཕྱིར་ཏེ། ཡུལ་དང་ཡུལ་ཅན་གཉིས་ཕན་ཚུན་ལྟོས་
ནས་གྲུབ་པ་མ་གཏོགས་ངོ་བོ་ཉིད་ཀྱིས་གྲུབ་པ་མེད་པའི་ཕྱིར་ཏེ། ཞེས་དང་། ཡང་
དེའི་ཤོག ༧༥ ན། ལས། འོ་ན། མྱོང་བ་ལས་དྲན་པ་སྐྱེ་ཚུལ་ཇི་ལྟར་ཡིན་ཞེ་ན། དེ་
ཡང་སྐྱེས་བུ་ལྷས་བྱིན་ལྟ་བུས་སྔར་སྔོན་པོ་མཐོང་ནས་ཕྱིས་སྔོན་པོ་མཐོང་བའི་ཚེ། ངས་
སྔོན་པོ་མཐོང་སྙམ་དུ་ཡུལ་ཅན་དྲན་པ་སྐྱེ་བའི་རྒྱུ་མཚན་ཡོད་དེ། དེའི་ཚེ་སྔོན་པོ་མཐོང་
བའི་མིག་ཤེས་དང༌། ཕྱིས་སྔོན་པོ་དྲན་པའི་དྲན་ཤེས་གཉིས་ཡུལ་སྔོན་པོ་གཅིག་ལ་
དམིགས་ཤིང་། རྒྱུད་གཅིག་གིས་བསྡུས་པ་གང་ཞིག མཐོང་མཁན་གྱི་མྱོང་བ་དང་
སྔོན་པོ་དྲན་པའི་དྲན་ཤེས་གཉིས་པོ་རང་བཞིན་གྱིས་གྲུབ་པའི་གཞན་མ་ཡིན་པའི་
ཕྱིར༑ མྱོང་བ་ལས་དྲན་པ་སྐྱེས་ཚུལ་དེ་ཉིད་བརྟེན་ནས་བཏགས་པ་ཙམ་གྲུབ་སྟེ། ཞེས་
གསུངས་སོ།།

དེ་ལ་སྐབས་འདིར་པཎ་ཆེན་མཆོག་གི་ཐུགས་བཞེད་ཀྱི་སྙིང་པོ་བརྗོད་ན། གཞི་
དུས་སུ་རང་རེ་སེམས་ཅན་གྱི་རྒྱུད་ཀྱི་ཚད་མས་ཡུལ་འཇལ་བ་ན་གང་འཇལ་རྒྱུའི་ཡུལ་
དེ་ཉིད་ནི་ཚད་མ་དེས་འཇལ་བ་ཡིན་ཀྱང་ཡུལ་དེ་འཇལ་བྱེད་ཀྱི་ཚད་མ་དེ་གང་ཟག་
དེས་ཇི་ལྟར་འགྲུབ་ཚུལ་ནི། ཚད་མ་རང་ཉིད་ཀྱིས་རང་ཉིད་རྟོགས་པར་མི་འཐད་ཅིང་།
ཚད་མ་དེ་དང་དུས་མཉམ་དུ་གང་ཟག་དེའི་རྒྱུད་ལ་ཚད་མ་དེ་ཉིད་འཇལ་བྱེད་ཀྱི་ཚད་
མ་གཉིས་པ་གཞན་ཞིག་ཀྱང་ཡོད་པ་མི་འཐད་ནའང༌། ཚད་མ་དེས་ཡུལ་འཇལ་བའི་
སྟོབས་ཀྱིས་འཇལ་བྱེད་ཀྱི་ཚད་མ་རང་ཉིད་འགྲུབ་པ་ཡིན་ལ། དེའི་ཚུལ་ནི་དཔེར་ན་
སྔོ་འཛིན་དབང་མངོན་ཚད་མས་ཡུལ་སྔོན་པོ་གྲུབ་ཅིང༌། དབང་མངོན་དེས་སྔོན་པོ་
ལ་དྲན་ཤེས་འདྲེན་པ་ན་ཚད་མ་གཞན་ལ་ལྟོས་མེད་ཡུལ་སྔོན་པོ་དྲན་པ་ཉིད་ཀྱིས་ཡུལ་
ཅན་སྔོ་འཛིན་དབང་མངོན་ཚད་མ་རྟོགས་པའི་དྲན་ཤེས་ངང་གིས་འདྲེན་ལ། དེ་འདྲའི་
དྲན་ཤེས་དེ་ཡུལ་ཅན་སྔོ་འཛིན་ཚད་མ་འགྲུབ་བྱེད་ཀྱི་ཚད་མ་ཡིན་པས། ཚད་མ་ཇི་
འདྲ་ཞིག་ཡིན་ཡང་ཡུལ་གྲུབ་པའི་སྟོབས་ཀྱིས་ཡུལ་ཅན་ཚད་མ་རང་ཉིད་འགྲུབ་ཚུལ་
དེ་དང་གཅིག་མཚུངས་སུ་ཡོད་ལ། དེ་ཡང་ཚད་མ་དེའི་ཡུལ་དྲན་པ་ན་ཡུལ་ཅན་ཚད་
མ་དེ་ཉིད་དྲན་དགོས་པའི་རྒྱུ་མཚན་ནི། ཡུལ་སྔོན་པོ་དྲན་པ་ན། གང་ལའང་ལྟོས་
མེད་དུ་སྔོན་པོ་འབའ་ཞིག་ཧྲང་ངེར་དྲན་ཚུལ་མེད་པར་སྔར་ངས་སྔོན་པོ་མཐོང་ཞེས་
སྔར་ཚད་མ་གང་གིས་ཡུལ་སྔོན་པོ་དེ་མྱོང་བའི་ཡུལ་ཅན་སྔོ་འཛིན་གྱིས་སྔོན་པོ་ཇི་ལྟར་
མྱོང་ཚུལ་དང་སྦྱར་ནས་དྲན་དགོས་པ་དང༌། དེ་བཞིན་སྔོན་འཛིན་དྲན་པ་ནའང་། གང་
ལའང་ལྟོས་མེད་སྔོ་འཛིན་འབའ་ཞིག་ཧྲང་ངེར་དྲན་ཚུལ་མེད་པར་སྔར་གང་མྱོང་བྱའི་
སྔོན་པོ་དེ་ཉིད་བློ་དེས་ཇི་ལྟར་མྱོང་ཚུལ་དང་སྦྱར་ནས་དྲན་དགོས་པ་ཡིན་པས་ཡུལ་སྤངས་

ནས་ཡུལ་ཅན་དང་ཡུལ་ཅན་སྤངས་ནས་ཡུལ་དྲན་ཚུལ་མེད་པའི་གནད་ཀྱིས་ཡིན། ཡུལ་
དང་ཡུལ་ཅན་དྲན་པའི་ཚེ་དྲན་ཚུལ་དེ་ལྟར་འོངས་བ་ཡང་ཡུལ་དང་ཡུལ་ཅན་གཉིས་
ཕན་ཚུན་ལྟོས་པ་ཙམ་གྱིས་མིན་པར་མྱོང་བྱ་མྱོང་བྱེད་ཀྱི་ཕན་ཚུན་ལྟོས་གྲུབ་ཀྱི་འབྲེལ་
བ་ཁྱད་པར་ཅན་ཡོད་པའི་དབང་གིས་ཡིན་ནོ། །དེས་ན། སྔོ་འཛིན་གྱིས་སྔོན་འཛིན་
རང་ཉིད་མ་གྲུབ་ཀྱང་སྔོན་འཛིན་གྱིས་སྔོན་པོ་གྲུབ་པའི་སྟོབས་ཀྱིས་སྔོ་འཛིན་འགྲུབ་
ཅེས་འཛིན་འཚམས་མཛད་སྲོལ་ཡོད་པ་ལྟར་རོ།། 
རྗེ་བཙུན་ཆོས་ཀྱི་རྒྱལ་མཚན་མཆོག་ནི། ཐལ་འགྱུར་བའི་ལུགས་འདིར་ཡུལ་
ཅན་ཚད་མ་ཇི་ལྟར་འགྲུབ་ཚུལ་ལ། སྟོང་ཐུན་སྐལ་བཟང་མིག་འབྱེད་ཀྱི་གསུང་འགྲོས་
ལྟར་ན། སྔོ་འཛིན་གྱིས་སྔོ་འཛིན་རང་ཉིད་མ་གྲུབ་པ་དང༌། རྣམ་བཤད་དགོངས་པ་
རབ་གསལ་གྱི་གསུང་འགྲོས་ལྟར་ན། སྔོ་འཛིན་གྱིས་སྔོ་འཛིན་རང་ཉིད་གྲུབ་པར་བཞེད་
པ་སྟེ། རྗེ་ཡབ་སྲས་གཉིས་སོ་སོའི་བཞེད་ཚུལ་གཉིས་ཡོད་ཅིང་། རང་ལུགས་གང་
འཐད་ཕྱོགས་སུ་བཟུང་ཡང་། འགྲིགས་པའི་འདམ་ཁ་ལྟ་བུར་གསུངས་ལ། དེ་ལ་
ཐོག་མར་སྟོང་ཐུན་གྱི་གསུང་འགྲོས་གཞིར་བཞག་པའི་དབང་དུ་བྱས་ཏེ། དེ་ཉིད་ཀྱིས་
མཛད་པའི་དབུ་མའི་སྤྱི་དོན་ཤོག ༣༢༠ ལས། ཁ་ཅིག སྔོ་འཛིན་དབང་སྔོན་གྱིས་
ཁོ་རང་རྟོགས་ཟེར་ན། རེ་ཞིག་སྔོ་འཛིན་དབང་མངོན་གྱིས་ཁོ་རང་མྱོང་བར་ཐལ།
དེས་ཁོ་རང་རྟོགས་པའི་ཕྱིར། འདོད་ན། ཁོའི་དུས་སུ་ཁོ་རང་མྱོང་བྱེད་ཀྱི་ཤེས་པ་
ཡོད་པར་ཐལ་ལོ། །འདོད་ན། དེ་མྱོང་བྱེད་ཀྱི་རང་རིག་ཡོད་པར་ཐལ་ལོ། །ཞེས་
དང་༑ ཡང་། དེའི་ཤོག ༣༢༡ ལས། གཞན་ཡང་ཤེས་པ་ཡིན་ན་རང་ཉིད་ཀྱིས་
རང་ཉིད་རྟོགས་པས་ཁྱབ་པར་ཐལ། སྔོ་སྣང་དབང་ཤེས་ཀྱིས་ཁོ་རང་རྟོགས་པའི་ཕྱིར།

ཞེས་དང༌། གཞན་ཡང་ཐེག་ཆེན་མཐོང་ལམ་བར་ཆད་མེད་ལམ་ཆོས་ཅན། དེར་
ཐལ༑ དེའི་ཕྱིར། འདོད་ན། ཁྱོད་ཀྱིས་སྟོང་ཉིད་མངོན་སུམ་དུ་རྟོགས་པའི་ཤུགས་
ལ་ཁོ་རང་རྟོགས་པ་ཐལ་ལོ། །འདོད་ན། དེའི་ཡུལ་དུ་གྱུར་པའི་སྟོང་ཉིད་ཆོས་ཅན།
མ་ཡིན་དགག་ཡིན་པར་ཐལ། དགག་པ་གང་ཞིག ཁྱོད་མངོན་སུམ་དུ་རྟོགས་པའི་
ཐེག་ཆེན་མཐོང་ལམ་བར་ཆད་མེད་ལམ་དེས་དེ་ཤུགས་ལ་རྟོགས་པའི་ཕྱིར། རྟགས་
ཁས༑ འདོད་མི་ནུས་ཏེ། སྟོང་ཉིད་ཡིན་པའི་ཕྱིར། ཞེས་དང་། འདི་ཡན་ཆད་སྐལ་
བཟང་མིག་འབྱེད་ཀྱི་ལུགས་སོ། །ཞེས་གསུངས།
 དེའི་ཤོག ༣༢༩ ལས། ད་ནི་དགོངས་པ་རབ་གསལ་གྱི་ལུགས་ཇི་ལྟ་བ་
བཞིན་བརྗོད་པར་བྱའོ། །ཁ་ཅིག སྔོ་འཛིན་དབང་མངོན་གྱིས་ཁོ་རང་གྲུབ་ཅེས་པའི་
དོན་ཁོ་རང་གིས་ཁོ་རང་གྲུབ་པའི་དོན་ཡིན་གྱི། རང་གིས་རང་རྟོགས་པའི་དོན་མ་ཡིན་
ཏེ༑ རང་གིས་རང་མ་རྟོགས་པའི་ཕྱིར་ཟེར་ན། སྔོ་འཛིན་དབང་མངོན་གྱིས་ཁོ་རང་
རྟོགས་པར་ཐལ། དེའི་རྗེས་སུ་སྐྱེས་པའི་ཁོ་རང་དྲན་པའི་དྲན་ཤེས་དེ་སྔོ་འཛིན་དབང་
མངོན་རྟོགས་ཟིན་རྟོགས་པའི་བློ་ཡིན་པའི་ཕྱིར་ཏེ། དེ་དེ་ལ་དཔྱད་ཤེས་ཡིན་པའི་ཕྱིར།
གཞན་ཡང༌། སྔོ་འཛིན་དབང་མངོན་གྱིས་ཁོ་རང་རྟོགས་པར་ཐལ། ཐེག་ཆེན་མཐོང་
ལམ་བར་ཆད་མེད་ལམ་དེས་ཁོ་རང་རྟོགས་པའི་ཕྱིར། དེར་ཐལ། དགོངས་པ་རབ་
གསལ་ལས། མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱིས་རང་གི་གཞལ་བྱ་ཆོས་
ཉིད་གྲུབ་པ་ན། དེའི་སྟོབས་ཀྱིས་ཡུལ་ཅན་གྱི་ཡེ་ཤེས་འགྲུབ་པ་ལ་རིག་བྱ་རིག་བྱེད་
སོ་སོར་སྣང་བའི་གཉིས་སྣང་ལོག་པ་དང༌། གཞན་ལུགས་ཀྱི་ཤེས་པ་ཐམས་ཅད་ཁ་
ནང་ལྟ་ལ་གཉིས་སྣང་ལོག་པའི་འཛིན་རྣམ་ཡན་གར་བ་འདོད་པ་དང་མི་མཚུངས་པའི་

ཁྱད་པར་ནི་འབྲས་བུའི་སའི་སྐབས་སུ་འཆད་པར་འགྱུར་རོ། །ཞེས་གསུངས་པའི་ཕྱིར།
གཞན་ཡང༌། སྔོ་འཛིན་དབང་མངོན་གྱིས་ཁོ་རང་རྟོགས་པར་ཐལ། དེ་ཉིད་ལས།
དེ་ལྟར་ན་སྔོ་འཛིན་ནི་གཞན་ལུགས་ལྟར་རང་རིག་གིས་མི་འགྲུབ་ཀྱི།དབང་པོའི་མངོན་
སུམ་ཚད་མས་འགྲུབ་པར་བསྟན་ཏེ། དེ་ཡོད་པ་ནི་སྔོ་འཛིན་གྱིས་གཞལ་བྱ་འགྲུབ་པ་
དེ་ཉིད་ཀྱིས་རྟོགས་པའི་ཕྱིར་རོ། །ཞེས་བཤད་པའི་ཕྱིར། གཞན་ཡང་སྔོ་འཛིན་དབང་
སྔོན་གྱིས་རང་ཉིད་རྟོགས་པར་ཐལ། དེས་རང་ཉིད་དཔྱད་པ་གང་ཞིག དཔྱད་པ་དེ་
རྟོགས་པའི་དོན་དུ་རང་འགྲེལ་ལས་གསུངས་པའི་ཕྱིར། རྟགས་གཉིས་ཀ་གྲུབ་སྟེ། རང་
འགྲེལ་ལས། གང་གི་ཕྱིར་དྲན་པ་གཞན་ཉིད་ཡོད་པ་མ་ཡིན་པ་དེའི་ཕྱིར་གང་ཉམས་
སུ་མྱོང་བས་མྱོང་བ་དེ་དྲན་པའི་ཤེས་པས་མྱོང་བ་མ་ཡིན་པ་མ་ཡིན་པས་དྲན་པ་ཡུལ་
དང་ལྡན་པར་འབྱུང་ལ། ཉམས་སུ་མྱོང་བའི་ཤེས་པས་ཡོངས་སུ་དཔྱད་པ་གང་ཡིན་
པ་དེ་དྲན་པས་ཡོངས་སུ་མ་དཔྱད་པ་མ་ཡིན་པས་བདག་གིས་མཐོང་ངོ་ཞེས་བྱ་བར་
ཡང་འགྱུར་རོ། །ཞེས་བཤད་པའི་ཕྱིར། ཁོ་ན་རེ། ཐེག་ཆེན་གྱི་མཐོང་ལམ་བར་
ཆད་མེད་ལམ་དེས་སྟོང་ཉིད་དངོས་སུ་རྟོགས་པའི་ཤུགས་ལ་རང་ཉིད་རྟོགས་པར་ཐལ།
དེས་རང་ཉིད་རྟོགས་པའི་ཕྱིར། འདོད་ན། དེའི་གཞལ་བྱར་གྱུར་པའི་སྟོང་ཉིད་ཆོས་
ཅན༑ ཁྱོད་མ་ཡིན་དགག་ཡིན་པར་ཐལ། དགག་པ་གང་ཞིག ཁྱོད་དངོས་སུ་རྟོགས་
པའི་ཐེག་ཆེན་གྱི་མཐོང་ལམ་བར་ཆད་མེད་ལམ་དེས་ཁྱོད་དངོས་སུ་རྟོགས་པའི་ཤུགས་
ལ་ཐེག་ཆེན་གྱི་མཐོང་ལམ་བར་ཆད་མེད་ལམ་རྟོགས་པའི་ཕྱིར་ཟེར་ན། མ་ཁྱབ། ཞེས་
དང་༑ ཡང་དེའི་ཤོག ༣༣༥ ལས། སྔོ་སྣང་དབང་ཤེས་རྟོགས་བྱེད་ཀྱི་བློ་ཡོད་དེ།
སྔོ་སྣང་དབང་ཤེས་དེ་སྔོ་སྣང་དབང་ཤེས་རྟོགས་བྱེད་ཀྱི་བློ་ཡིན་པའི་ཕྱིར། དེ་རྟོགས་

。
བྱེད་ཀྱི་བློ་དང་དེ་མྱོང་བྱེད་ཀྱི་བློ་དོན་མི་གཅིག་སྟེ། སྔོ་སྣང་དབང་ཤེས་དེ་རང་ཉིད་
རྟོགས་བྱེད་ཀྱི་བློ་ཡིན་ཡང་རང་མྱོང་བྱེད་མ་ཡིན་པའི་ཕྱིར། ཞེས་གསུངས།
དེ་ལ་རྗེ་བཙུན་ཆོས་ཀྱི་རྒྱལ་མཚན་མཆོག་ནི། ལུགས་འདིར་ཀུན་རྫོབ་དང་
དོན་དམ་རྣམ་ཅན་གྱི་ཚད་མ་གང་ཡིན་རུང་རང་ཉིད་ཀྱིས་རང་གི་གཞལ་བྱ་འཇལ་
བའི་ཤུགས་ལ་རང་ཉིད་རྟོགས་པ་ཡིན་པས་ཚད་མ་རང་ཉིད་རང་འགྲུབ་བྱེད་ཀྱི་ཚད་
མར་བཞེད་ལ། དེ་ལྟར་ཡིན་དགོས་པའི་སྒྲུབ་བྱེད་དུ་སྔོ་འཛིན་དབང་མངོན་དྲན་པའི་
དྲན་ཤེས་དེ་སྔོ་འཛིན་དབང་སྔོན་ལ་དཔྱད་ཤེས་ཡིན་པ་དང༌། རྣམ་བཤད་དགོངས་
པ་རབ་གསལ་དུ་སྔོ་འཛིན་རང་ཉིད་ཀྱིས་རང་གྲུབ་པར་གསུངས་པ་དང་། དེ་བཞིན་
དུ་རྣམ་བཤད་དགོངས་པ་རབ་གསལ་ལས་མཉམ་གཞག་ཡེ་ཤེས་ཀྱིས་རང་འཇལ་བ་
ལུགས་འདིས་འདོད་པ་དང༌། སེམས་ཙམ་པས་འཛིན་རྣམ་ཡན་གར་བའི་རང་རིག་
གིས་རང་ཉིད་འཇལ་བ་འདོད་པ་གཉིས་མི་འདྲ་བའི་ལན་མཛད་པ་འདི་ལ་བརྟེན་ནས་
ལུགས་འདིར་མཉམ་གཞག་རང་གིས་རང་འཇལ་བར་འཇོག་དགོས་པ་གྲུབ་པ་
དང་༑ འཇུག་པའི་རང་འགྲེལ་ལས། ཕྱིས་ཀྱི་དྲན་པས་གང་དཔྱད་པའམ་རྟོགས་པ་
དེ་དེ་འདྲེན་བྱེད་ཚད་མ་སྔ་མས་དཔྱད་པའམ་རྟོགས་པར་གསུངས་པ་སོགས་ཀྱིས་སྒྲུབ་
པར་མཛད་དོ།།
མཁས་གྲུབ་བསྟན་དར་བ་མཆོག་ནི། དེ་ཉིད་ཀྱིས་མཛད་པའི་དབུ་མའི་མཐའ་
དཔྱོད་ཤོག ༣༤༣ ལས། འོ་ན། དབང་ཡིད་ཀྱི་ཤེས་པ་རྣམས་འགྲུབ་བྱེད་ཀྱི་རང་
རིག་མེད་ཀྱང་། ཚད་མས་གྲུབ་དགོས་པས། ཚད་མ་གང་གིས་ཚུལ་ཇི་ལྟར་གྲུབ་ཅེ་
ན༑ འདི་ལ་སྲས་ཀྱི་ཐུ་བོ་གཉིས་ཀྱི་བཞེད་པ་སོ་སོར་བཀོད་པ་དང༌། དེ་གཉིས་རྗེ་

རྒྱལ་བའི་དགོངས་པར་གང་སོང་དཔྱད་པ་གཉིས་ལས། རྒྱལ་ཚབ་རྗེ་ནི། ཚུར་མཐོང་
གི་སྔོ་འཛིན་མངོན་སུམ་ལྟ་བུས་གྲུབ་པ་དང་འགྲུབ་པ་དོན་གཅིག་ཅིང༌།དེ་ཡང་སྔོན་
འཛིན་མངོན་སུམ་དུ་དེ་ཉིད་ཀྱིས་ཤུགས་ལ་གྲུབ་པ་ཡིན་ཏེ། དེས་མ་རྟོགས་ན་ངས་
སྔོན་པོ་འདི་མཐོང་སྙམ་པའི་ངེས་ཤེས་སྐྱེ་བ་མི་འཐད་པར་གྱུར་པའི་ཕྱིར་ཏེ། དེས་
དངོས་ཤུགས་གང་དུ་ཡང་མ་རྟོགས། རང་རིག་ཁས་མི་ལེན་པའི་ཕྱིར། དེས་ན་རང་
རྒྱུད་པ་མན་ཆད་ཀྱི་ལུགས་ལ་ཡུལ་ཅན་ལ་ངེས་པ་འདྲེན་བྱེད་རང་རིག་ཡོད་པར་ཐལ།
མངོན་སུམ་ལ་ཤགས་རྟོགས་མི་འཇོག་ལུགས་འདིར་འཇོག་དགོས་ཞེས་ཁྱད་ཆོས་བརྒྱད་
ཀྱི་བརྗེད་བྱང་གཞི་ལམ་འབྲས་གསུམ་གྱི་རྣམ་གཞག་ལས་ཀྱང་སྤྱོད་འཇུག་ཊཱིཀ་ཆེན་
དུ་ཡང་མངོན་སུམ་ལ་ཤུགས་རྟོགས་རྩལ་དུ་བཏོན་ནས་སྒྲུབ་པར་མཛད་དོ། །མཁས་
གྲུབ་རིན་པོ་ཆེས་ནི་སྔོ་འཛིན་ལྟ་བུས་ཁོ་རང་གྲུབ་པ་དང་འགྲུབ་པ་དོན་མི་གཅིག་སྟེ། སྔོ་
འཛིན་མངོན་སུམ་གྱིས་སྔོན་པོ་གཞལ་སྟོབས་ཀྱིས་ཚད་མ་གཞན་ལ་ལྟོས་མེད་དུ་རང་
ཉིད་ཀྱིས་སྔོན་པོ་གཞལ་བ་ངེས་པའི་ངེས་ཤེས་རང་སྟོབས་ཀྱིས་འདྲེན། དེས་ཡུལ་སྔོན་
པོ་དང་ཡུལ་ཅན་སྔོ་འཛིན་གཉིས་མེད་པར་འཛིན་པའི་སྒྲོ་འདོགས་བཅད་ནས་བློ་ཁ་ཕྱོགས་
པ་ཙམ་གྱིས་དེ་གཉིས་ཡོད་པར་ངེས་པའི་ངེས་ཤེས་རང་སྟོབས་ཀྱིས་འདྲེན་ནུས་པའི་
ཕྱིར༑ དེ་བཞིན་དུ་ཐེག་པ་གསུམ་གྱི་བར་ཆད་མེད་ལམ་རྣམས་ཀྱིས་ཀྱང་ཆོས་ཉིད་
གཞལ་སྟོབས་ཀྱིས་རང་རང་འགྲུབ་ཅིང་མ་གྲུབ་པར་བཞེད་དོ། །གཉིས་པ་རྗེ་རྒྱལ་
བའི་དགོངས་པར་གར་སོང་དཔྱད་པ་ལ། དེ་གཉིས་ཀྱི་ནང་ནས་རྒྱལ་ཚབ་རྗེའི་བཞེད་
པ་དེ་ཅུང་ཟད་རྗེའི་དགོངས་པར་མ་སོང་བར་མངོན་ཏེ། སྐལ་བཟང་མིག་འབྱེད་ཀྱིས་
ཊཱིཀ་ཆེན་གཉིས་ཀའི་གསུང་དང་སྦྱར་ནས་འགག་པ་མཛད་པ་རྣམས་འཇུག་པའི་ཕྱིར་

དང༑ དགོངས་པ་རབ་གསལ་ལས་སྤྱོད་འཇུག་གི་ལུགས་འཆད་པའི་སྐབས་སུ། དེའི་
ཚེ་ཡུལ་ཅན་རང་གིས་རང་མ་མྱོང་བ་ནི་རྨུགས་པའི་ཚེ་དུག་མ་མྱོང་བ་དང་འདྲའོ།།ཕྱིས་
རྨུགས་པ་དྲན་པ་ནི་ཡུལ་མྱོང་བ་དྲན་པ་དང་འདྲའོ། །ཡུལ་མྱོང་བ་དྲན་པ་ཉིད་ཀྱིས་
སྔར་གྱི་ཡུལ་ཅན་ཁོ་རང་གིས་ཁོ་རང་མ་མྱོང་ཡང་དྲན་པ་ནི་རྨུགས་པ་དྲན་པ་ཉིད་ཀྱི་
མཐུས་སྔར་ཞུགས་པའི་དུག་མ་མྱོང་བ་དྲན་པ་དང་འདྲའོ། །འདི་ནི་རང་རིག་མེད་པར་
དྲན་པ་སྐྱེ་བའི་རིགས་པ་མཁས་པའི་དབང་པོས་མཛད་པ་ཕུལ་དུ་བྱུང་བ་ཞིག་སྣང་སྟེ།
སྤྱོད་འཇུག་གི་བཤད་པ་བྱེད་པ་རྣམས་ཀྱིས་ཇི་ལྟ་བ་བཞིན་མ་ཐོན་པར་འདྲའོ། །ཞེས་
ཡུལ་ཅན་ཁོ་རང་གིས་ཁོ་རང་མ་མྱོང་བར་གསུངས་པ་ལ་བསྔགས་པ་དང་བཅས་ཏེ་
གསུངས་པ་དང་འགལ་བའི་ཕྱིར། ཞེས་དང༌། ཡང༌། ཡུལ་ཅན་གྱི་ཤེས་པ་རྣམས་
ཀྱིས་ཁོ་རང་གིས་ཁོ་རང་མ་གྲུབ་ཀྱང་འགྲུབ་པར་གསལ་བར་གསུངས་པའི་ཕྱིར། ཞེས་
གསུངས༑
མཁས་མཆོག་དེ་ཉིད་ཀྱིས་རྒྱལ་ཚབ་རྗེའི་གསུང་འགྲོས་ལ་ཚད་མ་གང་ཡིན་
རང་ཉིད་ཀྱིས་རང་ཉིད་གྲུབ་པར་བཞེད་པའི་སྲོལ་དང༌། མཁས་གྲུབ་རྗེའི་གསུང་འགྲོས་
ལ་ཚད་མ་གང་ཡིན་རང་ཉིད་ཀྱིས་རང་ཉིད་འགྲུབ་ཀྱང་མ་གྲུབ་པར་བཞེད་སྲོལ་
གཉིས་ལས། རྗེའི་དགོངས་པ་ནི་མཁས་གྲུབ་རྗེའི་གསུང་འགྲོས་དེ་ཉིད་འཐད་ཕྱོགས་
སུ་བཞེད་དོ།།
ཀུན་མཁྱེན་འཇམ་དབྱངས་བཞད་པ་མཆོག་གིས་ཇི་ལྟར་བཞེད་པ་ནི། དེ་ཉིད་
ཀྱིས་མཛད་པའི་དབུ་མ་ཆེན་མོ་ཤོག ༣༦༦ ན། ལས། འདི་དཀའ་གནས་མཐར་
ཐུག་ཡིན་པས་དྭོགས་ལན་འཁྲུལ་མེད་ཉུང་གསལ་བཀོད་ན། ཚད་མས་མ་བཟུང་ན་

ཡོད་པའི་ཐ་སྙད་མི་རུང་བ་དང་། ཁྱོད་ལྟར་གྱི་རང་གིས་རིག་པ་དང་གཞན་གྱིས་རིག་
པ་མི་འཐད་ཀྱང་སྔོ་འཛིན་མི་རུང་བའི་སྐྱོན་མེད་པར་ཐལ། ཁྱོད་ལྟར་གྱི་རང་རིག་
གཞན་རིག་དཔྱད་ནས་མི་འཇོག་ཀྱང་། འཇིག་རྟེན་པའི་ཤེས་པ་ལྷན་སྐྱེས་སམ་བཏགས་
དོན་ལ་མ་བརྟག་མ་དཔྱད་པའི་ཤེས་ངོ་ལ་སྔོན་འཛིན་མིག་ཤེས་ཡོད་པ་རང་གིས་ཀྱང་
འགྲུབ་ལ། མིག་ཤེས་དེ་ལས་གཞན་པའི་དྲན་ཤེས་ཡིད་མངོན་ཚད་མས་ཀྱང་ཤིན་ཏུ་
གྲུབ་པའི་ཕྱིར། རྟགས་ཟུར་དང་པོ་གྲུབ་སྟེ། སྔོན་འཛིན་མིག་ཤེས་ལ་སྔོན་པོས་ཕྱི་
རོལ་ནས་ཚུར་ལ་རང་འདྲའི་རྣམ་པ་ཤར་ནས་ཡུལ་ཅན་དང་ཡུལ་རྒྱང་ཆད་དུ་གཉིས་
སུ་སྣང་བའི་ཕྱིར། རྟགས་མྱོང་བས་གྲུབ་ཅིང༌། སེམས་ཙམ་རྣམ་རྫུན་པ་ཁ་ཅིག་གིས་
མ་གྲུབ་ཟེར་སྲིད་ཀྱང་། དེ་ལྟར་སྣང་བ་ཀུན་འདོད་པས་གྲུབ་ལ། གལ་ཏེ་མ་ཁྱབ་ན།
འོ་ན། མིག་ཤེས་དེ་ལ་སྔོན་པོ་དང་སྔོན་འཛིན་རང་ཉིད་གཉིས་ཐ་དད་དུ་སྣང་བར་
ཐལ༑ མ་ཁྱབ་པ་དེའི་ཕྱིར། འདོད་ན། སྔོན་འཛིན་མིག་ཤེས་ལ་སྔོན་འཛིན་རང་
ཉིད་ཡོད་པ་སྣང་བར་ཐལ། སྔོན་འཛིན་མིག་ཤེས་ལ་སྔོན་པོ་དང་སྔོན་འཛིན་རང་ཉིད་
གཉིས་ཐ་དད་དུ་སྣང་བའི་ཕྱིར། རྟགས་ཁས། འདོད་ན། སྔོན་འཛིན་མིག་ཤེས་དེ་
རང་ཉིད་ཡོད་པ་ལ་ཚད་མར་ཡང་སོང་བར་ཐལ། སྔོན་འཛིན་མིག་ཤེས་དེས་རང་
རིག་མེད་ཀྱང་གཞལ་བྱ་སྔོན་པོའི་རྣམ་པ་འཆར་ཚུལ་དེ་ཙམ་གྱིས་སྔོ་འཛིན་མིག་ཤེས་
རང་ཉིད་ཀྱི་ངོ་བོ་ཡོད་པ་རྙེད་པས་ན་སྔོན་འཛིན་མིག་ཤེས་ཚད་མ་དེ་དག་གི་རང་གི་
ངོ་བོ་རྣམ་པར་འཇོག་པའི་ཕྱིར། དེར་ཐལ། གཉིས་སྣང་ཅན་གྱི་ཚད་མ་ཡིན་ན་རང་
གི་ངོ་བོ་ཡོད་པར་རྙེད་ཚུལ་དེ་ལྟར་བྱེད་པས་ཁྱབ་པའི་ཕྱིར། ཞེས་དང༌། ཡང་དབུ་
མ་ཆེན་མོ་ཤོག ༣༧༠ ན། ལས། ཁོ་ན་རེ། སྔོན་འཛིན་མིག་ཤེས་རང་གིས་རང་

རྟོགས་པར་ཐལ། དེས་ཡུལ་གཞལ་སྟོབས་ཀྱིས་རང་ཡོད་པར་རྟོགས་པའི་ཕྱིར་ན། མ་
ཁྱབ༑ ཡང་ཁ་ཅིག་ན་རེ། མཉམ་གཞག་ཡེ་ཤེས་ཀྱིས་རང་ཉིད་ཡོད་པར་རྟོགས་པར་
ཐལ༑ སྔོན་འཛིན་སོགས་གཉིས་སྣང་ཅན་གྱི་ཤེས་པས་དེ་ལྟར་རྟོགས་པས་ཁྱབ་པའི་
ཕྱིར་ན། རྣམ་པ་གཅིག་ཏུ་ན་རྟགས་མ་གྲུབ་པ་ཡང་ཡོད་ཀྱང་། རེ་ཞིག་མ་ཁྱབ། ཅེས་
དང་༑ འདིས་ནི་བློ་དེའི་ཤུགས་རྟོགས་དང་བློ་དེའི་སྟོབས་ཤུགས་ཀྱིས་རྟོགས་པ་གཉིས་
མི་གཅིག་པར་གསུངས་པ་ལྟར་འདོད་དགོས་པར་ཐལ། དེ་གཉིས་དོན་མི་གཅིག་པའི་
ཕྱིར༑ དེར་ཐལ། བློ་དེ་ལ་ཡུལ་དེའི་རྣམ་པ་མ་ཤར་ཡང་། ཡུལ་དེ་ལ་སྒྲོ་འདོགས་
བློ་དེས་རང་དུས་ནས་ཀྱང་བཅད་པ་དེ་བློ་དེའི་ཤུགས་རྟོགས་ཀྱི་དོན་དང༌། བློ་དེ་ལ་
ཡུལ་དེའི་རྣམ་པའང་མ་ཤར་ལ། བློ་དེའི་རང་དུས་སུ་དེ་ལ་སྒྲོ་འདོགས་མ་བཅད་ཀྱང་།
དེ་ལ་སྒྲོ་འདོགས་རང་ཉིད་ཀྱི་རྗེས་དེར་ཚད་མ་གཞན་ལ་མ་ལྟོས་པར་གཅོད་པ་དེ་བློ་
དེའི་སྟོབས་ཤུགས་ཀྱིས་རྟོགས་པའི་དོན་ཡིན་པའི་ཕྱིར། དེར་ཐལ། དེ་འདྲའི་རྟོགས་
ཚུལ་ཐ་དད་པ་གཉིས་ཡོད་པའི་ཕྱིར། རྣམ་བཤད་དང༌། ཊཱིཀ་ཆེན་གྱི་ལུང་འདི་གཉིས་
ཀྱིས་སྔོན་འཛིན་མངོན་སུམ་དང་མཉམ་གཞག་ཡེ་ཤེས་གཉིས་ཀྱིས་རང་ཉིད་ཡོད་པར་
འགྲུབ་ལུགས་ཁྱད་པར་ཅི་ཡང་མེད་པར་འདོད་པ་རྣམས་ཀྱང་བཀག་པ་ཡིན་ཏེ། སྔོན་
འཛིན་ལ་གཉིས་སྣང་ཡོད་ལ། མཉམ་གཞག་ཟག་མེད་ལ་གཉིས་སྣང་མེད་པའི་ཕྱིར།
ཁྱབ་སྟེ། སྔ་མས་རང་དུས་ནས་ཡུལ་ཡུལ་ཅན་གཉིས་ཀ་ཡོད་པ་གྲུབ། ཕྱི་མས་དེ་
དུས་མ་གྲུབ་ཀྱང་མཉམ་གཞག་གི་སྟོབས་ཀྱིས། ཞེས་པའི་གསུང་གནང་བ་ཡིན་པའི་
ཕྱིར༑ དེར་ཐལ། སྔོན་འཛིན་སོགས་ཀྱིས་འགྲུབ་ལུགས་ལ་སྟོབས་ཀྱིས་མི་གསུངས་
བར་ཡུལ་གཞལ་བ་དེ་ཉིད་ཀྱིས་གསུངས་ལ། མཉམ་གཞག་ཟག་མེད་ལ་སྟོབས་ཀྱིས་
གསུངས་པའི་དགོས་པ་ཡོད་པའི་ཕྱིར། ཞེས་གསུངས་སོ།།

ཀུན་མཁྱེན་བླ་མའི་ཐུགས་བཞེད་ནི། གོང་དུ་ཡིག་ཆའི་ལུང་དུ་གསལ་བ་ལྟར།
སྔོ་འཛིན་སོགས་ཚད་མ་རང་ཉིད་ཀྱིས་རང་ཉིད་མ་རྟོགས་ཀྱང༌། གཉིས་སྣང་ཅན་
གྱི་ཚད་མ་གང་ཡིན་གྱིས་རང་ལ་ཡུལ་དེ་རྒྱང་ཆད་དུ་རྣམ་པ་ཤར་བའི་སྟོབས་ཀྱིས་རང་
ཉིད་ཡོད་པར་གྲུབ་ལ། གཉིས་སྣང་དང་བྲལ་བའི་མཉམ་གཞག་མི་རྟོག་པའི་ཡེ་ཤེས་
ལ་རང་ཡུལ་ཕར་ངོས་ནས་རྒྱང་ཆད་དུ་ཡོད་པའི་སྣང་ཚུལ་མེད་པས་དེས་རང་ཉིད་ཡོད་
པར་མ་གྲུབ་ཀྱང་། ཡེ་ཤེས་དེས་རང་ཡུལ་འཇལ་བའི་སྟོབས་ཤུགས་ཀྱིས་རང་ཉིད་
ཡོད་པར་འགྲུབ་པར་བཞེད་དོ།།
ཐལ་འགྱུར་བའི་ལུགས་འདིར་ཡིད་མངོན་འཆད་པའི་སྐབས་ཀྱི་དཀའ་གནད་
ལ་དཔྱད་པ་ནི།
དབུ་མའི་རྣམ་བཤད་དགོངས་པ་རབ་གསལ་ཤོག ༢༥༧ ལས། དེ་ལྟར་ན།
ཚོར་བ་ཞེས་པ་ནི་བྱེད་པ་པོ་དང༌། བྱེད་པ་དང༌། ལས་དང་འབྲེལ་བའི་ཚིག་ཡིན་
པས་གང་ཟག་འདིས་ཚོར་བ་དང༌། བྱེད་པ་འདིས་ཚོར་བ་དང༌། འདི་འདྲ་བ་ཞིག་
ཚོར་བ་ཞེས་པ་གསུམ་དུ་འགྱུར་རོ། །དེའི་གཉིས་པ་ནི་ཚད་མ་སྟེ་སེམས་བྱུང་ཚོར་
བའོ༑༑གསུམ་པ་ནི་གཞལ་བྱ་སྟེ། བདེ་བ་དང་སྡུག་བསྔལ་དང་བཏང་སྙོམས་སོ། །འདི་
ཡང་ཡིད་ཤེས་ཀྱི་དབང་དུ་བྱས་ཀྱི། དབང་ཤེས་ཀྱི་ཚོར་བ་གསུམ་གྱིས་གཟུགས་སྒྲ་
སོགས་ཡོངས་སུ་གཅོད་དེ་དེའི་འགྲུབ་ཚུལ་ནི་སྔར་བཤད་པ་བཞིན་ནོ། །འོ་ན། ཡིད་
ཤེས་འཁོར་གྱི་ཚོར་བས་བདེ་སྡུག་སོགས་མངོན་འགྱུར་དུ་གཅོད་ན་རང་རིག་ཏུ་མི་འགྱུར་
རམ་སྙམ་ན་སྐྱོན་མེད་དེ། བཀག་པའི་རང་རིག་ནི་ཤེས་པ་ཐམས་ཅད་ཁ་ནང་ལྟ་ལ་

རིག་བྱ་དང་རིག་བྱེད་ཐ་དད་པར་སྣང་བ་ནུབ་པའི་འཛིན་རྣམ་ཡན་གར་བ་ཡིན་ཞིང་།
འདིར་ནི་ཉམས་སུ་མྱོང་བ་ཁྱད་པར་ཅན་ཚོར་བའི་མཚན་ཉིད་དུ་མདོ་སྡེར་གསུངས་
ལ༑ འཇིག་རྟེན་གྱི་ཐ་སྙད་ལས་ཀྱང་བདེ་བ་དང་སྡུག་བསྔལ་ཉམས་སུ་མྱོང་ངོ་། །ཞེས་
བརྗོད་པའི་ཕྱིར་རོ། །མྱོང་བྱ་མྱོང་བྱེད་ཐ་དད་པ་ཉིད་དུ་སྣང་བའི་ཕྱིར་ན་ཕྱོགས་སྔ་
མའི་རང་རིག་དང་མི་གཅིག་གོ །ཞེས་གསུངས་སོ། །སྐབས་འདིར། ཡིད་མངོན་ལ་
དབང་ཤེས་ཀྱིས་དྲངས་པའི་གཟུགས་སྒྲ་དངོས་སུ་རྟོགས་པའི་ངེས་ཤེས་སུ་གྱར་པའི་ཡིད་
མངོན་ཞིག་དང༌། ནང་གི་བདེ་སྡུག་སོགས་ཉམས་མྱོང་གིས་འཇལ་བའི་ཡིད་མངོན་
གཉིས་གསུངས་པ་ལས།
ཕྱི་མའི་ངོ་བོ་ཇི་འདྲ་ཞིག་ལ་འཇོག་དགོས་པ་ལ་ཡིག་ཆ་སོ་སོའི་བཞེད་ཚུལ་ཅུང་
ཟད་འགོད་ན།
དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་
དབུ་མའི་སྤྱི་དོན་ཤོག 78 ན། ལས། བཞི་བརྒྱ་པའི་འགྲེལ་པ་ལས། རྣམ་པར་
ཤེས་པ་གཉིས་ཀྱིས་དོན་གཅིག་རྣམ་པར་ཤེས་པ་མ་ཡིན་ཏེ། གཅིག་ནི་ཡུལ་གྱི་རྣམ་
པ་དངོས་སུ་གཅོད་པར་བྱེད་པ་སྟེ་གང་དང་པོར་སྐྱེ་བའོ། །གཉིས་པ་ནི་དངོས་སུ་བྱེད་
པ་ཉིད་དུ་རྣམ་པར་ཤེས་པ་མ་ཡིན་ཏེ། དབང་པོའི་རྣམ་པར་ཤེས་པའི་སྟོབས་ཀྱིས་དེ་
ལྟར་རྟོག་ཅིང་སྐྱེ་བ་ན། དེས་ཀྱང་དོན་དེ་རྣམ་པར་ཤེས་སོ་ཞེས་ཉེ་བར་འདོགས་སོ།།
ཞེས་གསུངས། དེ་ཡང་ལུང་སྔ་མས་གཟུགས་འཛིན་དབང་མངོན་གྱི་སྟོབས་ཀྱིས་ཡུལ་
རིག་པའི་གཟུགས་འཛིན་ཡིད་མངོན་ལྟ་བུ་དྲན་ཤེས་སུ་གསུངས་ལ། ཡིད་མངོན་གང་
ཡིན་དྲན་ཤེས་སུ་ངེས་སམ་སྙམ་ན་མ་ངེས་ཏེ། བདེ་སྡུག་བཏང་སྙོམས་གསུམ་ཉམས་

སུ་མྱོང་བའི་ཡིད་ཤེས་འཁོར་གྱི་ཚོར་བ་ལྟ་བུ་ཡིད་ཀྱི་མངོན་སུམ་དུ་ལུང་ཕྱི་མས་བསྟན་
པ་ཡིན་ནོ། །ཞེས་དང༌། དབུ་མའི་མཐའ་དཔྱོད་ཤོག ༦༢ བ། ལས། སོ་སྐྱེའི་རྒྱུད་
ཀྱི་ཡིད་ཀྱི་མངོན་སུམ་གང་ཡིན་རྟོག་པར་ཡང་མ་ངེས་ཏེ། སོ་སྐྱེའི་རྒྱུད་ཀྱི་ཚོར་བ་
བདེ་སྡུག་བཏང་སྙོམས་གསུམ་ཉམས་སུ་མྱོང་བའི་ཡིད་ཤེས་ཡིད་མངོན་དུ་བཞི་བརྒྱ་
པའི་འགྲེལ་པར་གསུངས་པའི་ཕྱིར། ཞེས་གསུངས།
དེ་ལ་དབུ་མའི་སྤྱི་དོན་གྱི་གསུང་བབས་ལ་གཞིག་ན། དབང་ཤེས་ཀྱིས་ཡུལ་
གཟུགས་སྒྲ་སོགས་དངོས་སུ་གཅད་པ་ན། གཟུགས་སྒྲ་སོགས་ཡུལ་ཡིད་དུ་འོང་བ་ལས་
བདེ་བ་དང༌། མི་འོང་བ་ལས་སྡུག་བསྔལ་དང༌། བར་མ་ལས་བཏང་སྙོམས་ཀྱི་ཚོར་
བ་སྐྱེས་ལ། དེའི་ཚེ་དབང་ཤེས་ཀྱི་རྗེས་སུ་ཡུལ་གཟུགས་སྒྲ་སོགས་དྲན་པའི་ཡིད་མངོན་
ཞིག་དང༌། ནང་གི་དབང་ཤེས་འཁོར་གྱི་ཚོར་བ་བདེ་སྡུག་བཏང་སྙོམས་ཡུལ་དུ་བྱས་
ཏེ་མྱོང་བའི་ཡིད་ཀྱི་ཤེས་པ་ཞིག་ཀྱང་འདྲེན་ལ། ཕྱི་མ་འདི་སྐབས་འདིར་གསུངས་པའི་
ཚོར་བ་བདེ་སྡུག་བཏང་སྙོམས་གསུམ་གཅོད་པའི་ཡིད་མངོན་ལ་ངོས་འཛིན་མཛད་ཅེས་
གསུང་མཁན་ཡོད། ལྷག་པར་མཐའ་དཔྱོད་ལས་དེ་ཉིད་རྟོག་པ་མིན་པར་གསུངས་
པས་མྱོང་ཡུལ་གྱི་ཚོར་བ་བདེ་སྡུག་བཏང་སྙོམས་གང་ཡིན་ཡང་མངོན་སུམ་དུ་སྣང་
བའི་སྒོ་ནས་ཉམས་སུ་མྱོང་བ་ཡིན་ཞེས་སྨྲ་དགོས་པ་འདྲ་ཞིང་། དེ་ལྟ་ན་བཀག་པའི་
རང་རིག་དང་འདྲའོ་སྙམ་པའི་དྭོགས་གནས་ཆེ་བས་སྐབས་འདིར་རྣམ་བཤད་ལས། རང་
རིག་འདོད་པས་རང་རིག་འདོད་ཚུལ་ལྟར་ལུགས་འདིར་ཡང་། ཡིད་མངོན་གྱི་ཚོར་
བ་འདིས་རང་གི་མྱོང་ཡུལ་བདེ་སྡུག་སོགས་མངོན་སུམ་དུ་མྱོང་ཡང་མྱོང་བྱ་མྱོང་བྱེད་
ཐ་དད་པའི་སྣང་ཚུལ་ཡོད་པས་བཀག་པའི་རང་རིག་དང་མི་འདྲ་ཞེས་ལན་མཛད་དོ།།

དེ་ལྟར་ཡིག་ཆའི་དགོངས་པར་འཆད་ན། སྐབས་འདིར་ཡིད་མངོན་གྱི་ཚོར་བ་འདིའི་
མྱོང་བྱ་ལ་དབང་ཤེས་འཁོར་གྱི་ཚོར་བ་ཁོ་ན་འཇོག་མིན་དང་། འཇོག་ན་ཡིད་ཤེས་
ཀྱི་འཁོར་གྱི་ཚོར་བ་ལའང༌། ཚོར་བ་པོ་དང་། གང་གིས་ཚོར་བའི་བྱེད་པ་དང་། གང་
ཚོར་བྱའི་གཞལ་བྱ་གསུམ་འབྱེད་རྒྱ་ཡོད་པས་ཡིད་ཤེས་འཁོར་གྱི་ཚོར་བ་ལ་ཡང་རང་
ཉིད་མྱོང་བྱེད་ཀྱི་ཚོར་བ་ཚད་མ་ཞིག་མི་འཇོག་པའི་རྒྱུ་མཚན་ཅི་ཡིན་སོགས་དཔྱད་
པར་ཞུའོ།། 
དགེ་བའི་བཤེས་གཉེན་ཆེན་པོ་རྗེ་བཙུན་པདྨ་རྒྱལ་མཚན་མཆོག་གིས་ཇི་ལྟར་
བཞེད་པ་ནི། ཟབ་དོན་མིག་འབྱེད་སྨད་ཆ་ཤོག ༡2༨ ལས། ཡང་ཡིག་ཆ་ལས་སོ་
སྐྱེའི་རྒྱུད་ཀྱི་ཡིད་ཀྱི་མངོན་སུམ་གང་ཡིན་རྟོག་པར་ཡང་མ་ངེས་ཏེ། སོ་སྐྱེའི་རྒྱུད་ཀྱི་
ཚོར་བ་བདེ་སྡུག་བཏང་སྙོམས་གསུམ་ཉམས་སུ་མྱོང་བའི་ཡིད་ཤེས་ཡིད་མངོན་དུ་བཞི་
བརྒྱ་པའི་འགྲེལ་པར་གསུངས་པའི་ཕྱིར་ཞེས་དེ་འདྲའི་ཚོར་བ་དེ་དྲན་ཤེས་མ་ཡིན་པ་
དང་རྟོག་མེད་ཡིན་པར་གསལ་བར་བཞེད་དོ། །ཞེས་དང༌། ཡང་དེའི་འཕྲོ་ལས། དེ་
ལྟར་མིན་པར་དེ་འདྲའི་ཚོར་བས་རང་ཉིད་ཀྱིས་རང་ཉིད་མྱོང་བའམ་དེ་དེའི་གཞལ་བྱ་
ཡིན་ན་འཇུག་པའི་རྣམ་བཤད་ལས། འོ་ན། ཡིད་ཤེས་ཀྱི་ཚོར་བས་བདེ་སྡུག་སོགས་
མངོན་འགྱུར་དུ་གཅོད་ན་རང་རིག་ཏུ་མི་འགྱུར་རམ་སྙམ་ན་སྐྱོན་མེད་དེ། བཀག་
པའི་རང་རིག་ནི་ཤེས་པ་ཐམས་ཅད་ཁ་ནང་ལྟ་ལ་རིག་བྱ་རིག་བྱེད་ཐ་དད་པར་སྣང་
བ་ནུབ་པའི་འཛིན་རྣམ་ཡན་གར་བ་ཡིན་ཞིང་འདིར་ནི་ཉམས་སུ་མྱོང་བ་ཁྱད་པར་ཅན་
ཚོར་བའི་མཚན་ཉིད་དུ་མདོ་སྡེར་གསུངས་ལ། ཞེས་དང༌། མྱོང་བྱ་དང་མྱོང་བྱེད་
ཐ་དད་པ་ཉིད་དུ་སྣང་བའི་ཕྱིར་ན་ཕྱོགས་སྔ་མའི་རང་རིག་དང་མི་གཅིག་གོ །ཞེས་

གསུངས་པ་ལྟར་མྱོང་བྱེད་ཚོར་བ་དེ་ཉིད་ཀྱིས་རང་གི་མྱོང་བྱ་གཞན་ཞིག་ཉམས་སུ་མྱོང་
བར་གསུངས་པའི་ཕྱིར་རོ། །ཞེས་གསུངས་ལ། ཟབ་དོན་མིག་འབྱེད་ཀྱི་དགོངས་པ་
ནི༑ སྐབས་འདིར་ཚོར་བས་རང་གི་གཞལ་བྱ་བདེ་སྡུག་བཏང་སྙོམས་མྱོང་བའི་སྒོ་
ནས་འཇལ་བར་གསུངས་པའི་འཇལ་བྱེད་ཀྱི་ཚོར་བ་དེ་དབང་ཤེས་ཀྱི་ཚོར་བ་བདེ་སྡུག་
བཏང་སྙོམས་གསུམ་ཅི་རིགས་སྐྱེས་པའི་རྗེས་སུ་དེ་འདྲའི་དབང་ཤེས་འཁོར་གྱི་ཚོར་བ་
བདེ་སྡུག་བར་མ་གང་ཡིན་གཞལ་བྱར་བྱས་ནས་མྱོང་བའི་ཡེ་ཤེས་ཀྱི་ཚོར་བ་རྟོག་མེད་
ཅིག་ལ་འཇོག་དགོས་ཚུལ་ཟབ་དོན་མིག་འབྱེད་དེ་གའི་ཐད་དུ་གསལ་བ་ལྟར་རོ།།
རྗེ་བཙུན་ཆོས་ཀྱི་རྒྱལ་མཚན་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༣༡༨ ལས། ཁོ་ན་རེ། ཡིད་ཤེས་སུ་གྱུར་པའི་ཚོར་བ་བདེ་བ་ལ་དགོངས་
པ་ཡིན་ཟེར་ན། ཡིད་ཤེས་འཁོར་གྱི་ཚོར་བ་བདེ་བ་ཡིན་ན་རང་ཡུལ་དུ་གྱུར་པའི་བདེ་
བ་མངོན་སུམ་དུ་རྟོགས་པས་ཁྱབ་པར་ཐལ་ལོ། །འདོད་ན་ཐེག་ཆེན་གྱི་མཐོང་ལམ་
བར་ཆད་མེད་ལམ་དུ་གྱུར་པའི་བདེ་བ་ཆོས་ཅན། དེར་ཐལ། དེའི་ཕྱིར་ཏེ། དེ་ཡོད་
པའི་ཕྱིར། མ་གྲུབ་ན། དེའི་འཁོར་དུ་གྱུར་པའི་ཚོར་བ་མེད་པར་ཐལ། དེ་འདྲའི་
ཚོར་བ་བདེ་བ་ཡང་མེད། སྡུག་བསྔལ་ཡང་མེད། བཏང་སྙོམས་ཀྱང་མེད་པའི་ཕྱིར།
ཕྱི་མ་མ་གྲུབ་ན། ཐེག་ཆེན་གྱི་མཐོང་ལམ་བར་ཆད་མེད་ལམ་དུ་གྱུར་པའི་ཚོར་བ་
བཏང་སྙོམས་ཆོས་ཅན། དེར་ཐལ། དེའི་ཕྱིར། འདོད་ན། ཁྱོད་ཀྱི་དངོས་ཡུལ་དུ་
གྱུར་པའི་དངོས་པོ་ཡོད་པར་ཐལ་ལོ། །འདོད་མི་ནུས་ཏེ། ཆོས་ཅན་དེའི་ཕྱིར། ཁ་
ཅིག དེ་རྟོག་པར་གྱུར་པའི་ཡིད་ཤེས་འཁོར་གྱི་ཚོར་བ་ལ་དགོངས་པ་ཡིན་ནོ་ཞེ་ན།
རྟོག་པར་གྱུར་པའི་ཚོར་བ་བདེ་བ་ཡིན་ན་རང་ཡུལ་དུ་གྱུར་པའི་བདེ་བ་མངོན་སུམ་དུ་

རྟོགས་པས་ཁྱབ་པར་ཐལ། དམ་བཅའ་འཐད་པའི་ཕྱིར། འདོད་ན། དམན་ལམ་
སྔོན་དུ་མ་སོང་བའི་སྟོང་ཉིད་ལ་རྩེ་གཅིག་ཏུ་མཉམ་པར་གཞག་པའི་སྦྱོར་ལམ་ཆོས་
མཆོག་ཆེན་པོའི་ཡེ་ཤེས་སུ་གྱུར་པའི་ཚོར་བ་མེད་པར་ཐལ། དེར་གྱུར་པའི་ཚོར་བ་
བདེ་བ་ཡང་མེད། སྡུག་བསྔལ་ཡང་མེད། བཏང་སྙོམས་ཀྱང་མེད་པའི་ཕྱིར། ཕྱི་
མ་མ་གྲུབ་ན། དེ་འདྲའི་ཚོར་བ་བཏང་སྙོམས་ཆོས་ཅན། དེར་ཐལ། དེའི་ཕྱིར། འདོད་
ན༑ ཁྱོད་ཀྱི་དངོས་ཡུལ་དུ་གྱུར་པའི་དངོས་པོ་ཡོད་པར་ཐལ་ལོ། །འདོད་མི་ནུས་ཏེ།
སྟོང་ཉིད་ལ་རྩེ་གཅིག་ཏུ་མཉམ་པར་གཞག་པའི་སློབ་པའི་ཡེ་ཤེས་ཡིན་པའི་ཕྱིར། རང་
ལུགས་ནི། བདག་མེད་ཕྲ་རགས་གང་ཡང་མ་རྟོགས་པའི་རྟོག་པར་གྱུར་པའི་ཡིད་ཤེས་
འཁོར་གྱི་ཚོར་བ་ལ་དགོངས་པ་ཡིན་ནོ། །ཞེས་གསུངས།
རྗེ་བཙུན་ཆོས་ཀྱི་རྒྱལ་མཚན་མཆོག་ནི་གོང་དུ་དྲངས་པའི་ཡིག་ཆར་གསལ་
བ་ལྟར། རྣམ་བཤད་དགོངས་པ་རབ་གསལ་ལས་ཡིད་ཤེས་འཁོར་གྱི་ཚོར་བ་བདེ་སྡུག་
བཏང་སྙོམས་གསུམ་ཅི་རིགས་ཡུལ་དུ་བྱས་ནས་མྱོང་བའི་ཡིད་མངོན་དུ་གྱུར་པའི་ཚོར་
བ་དེ་བདག་མེད་ཕྲ་རགས་གང་རུང་ཡུལ་དུ་མི་བྱེད་པའི་རྟོག་པར་གྱུར་པའི་ཚོར་བ་ལ་
ངོས་འཛིན་མཛད་ལ། དེས་མྱོང་ཡུལ་དུ་གྱུར་བའི་བདེ་སྡུག་བཏང་སྙོམས་གསུམ་པོ་
དེ་མྱོང་བྱེད་ཀྱི་ཚོར་བ་རང་ཉིད་དམ་གཞན་གང་ཡིན་དང༌། མེད་དགག་ཡུལ་དུ་བྱེད་
པའི་ཡིད་ཤེས་རྟོག་པར་གྱུར་པའི་ཚོར་བ་དེ་ལ་བདེ་སྡུག་སོགས་དངོས་སུ་རྣམ་པ་ཤར་
ན་དགག་རྟོག་དང་སྒྲུབ་རྟོག་གང་ཡིན་སོགས་ཅུང་ཟད་དཔྱད་རྒྱུ་ཡོད་དམ་སྙམ་མོ།།
མཁས་གྲུབ་བསྟན་དར་བ་ཡང་རྗེ་བཙུན་དང་བཞེད་པ་མཐུན་ཏེ། དེ་ཉིད་ཀྱིས་
མཛད་པའི་དབུ་མའི་མཐའ་དཔྱོད་ཤོག ༣༥༢ ལས། རང་ལུགས་ལ། ཚོར་བ་ལྟར་

ཉམས་སུ་མྱོང་བའི་ཞེས་པས་བདག་མེད་ཕྲ་རགས་གང་ཡང་མ་རྟོགས་པའི་ཡིད་ཀྱི་རྣམ་
ཤེས་ཀྱི་འཁོར་དུ་གྱུར་པའི་ཚོར་བ་གསུམ་པོ་ལྟ་བུ་ལ་དགོངས་ཤིང་། ཡིད་མངོན་ལ་
ཡང་རང་གི་གཞལ་བྱ་མངོན་སུམ་དུ་རྟོགས་པས་མ་ཁྱབ་བོ། །ཞེས་གསུངས་སོ།།
ཀུན་མཁྱེན་འཇམ་དབྱངས་བཞད་པ་མཆོག་གིས་ཇི་ལྟར་བཞེད་པ་ནི།དེ་ཉིད་
ཀྱིས་མཛད་པའི་དབུ་མ་ཆེན་མོ་ཤོག 393 བ། ལས། ཡང་ཁ་ཅིག་ན་རེ། ཚོར་བ་
བདེ་བ་ཡིན་ན་ཡུལ་ཅན་བདེ་བ་གཞན་ཞིག་མྱོང་བས་ཁྱབ། དེ་བཞིན་དུ་ཚོར་བ་ལྷག་
མ་གཉིས་ལ་རིགས་འགྲེ་བ་རྣམ་བཤད་ཀྱི་དགོངས་པ་ཟེར། དེ་ལ་སྐྱོན་འཕེན་པའི་མཁས་
པ་གཞན་དག་ན་རེ། བར་ཆད་མེད་ལམ་དུ་གྱུར་པའི་ཚོར་བ་བདེ་བ་ཆོས་ཅན། བདེ་
བར་ཉམས་སུ་མྱོང་བར་ཐལ། ཚོར་བ་བདེ་བ་ཡིན་པའི་ཕྱིར། རྟགས་ཁྱབ་ཁས། འདོད་
ན༑ བདེ་བ་ཁྱོད་ཀྱི་གཞལ་བྱ་ཡིན་པར་ཐལ། འདོད་པའི་ཕྱིར་ཟེར་བ་ལ། ཁོ་ན་རེ།
རྣམ་བཤད་ཀྱི་དེ་གཉིས་སྣང་ཅན་གྱི་ཚོར་བ་ཕལ་པ་ལ་ཡིན་ཟེར་རོ། །དེ་གཉིས་ཀ་
ལ༑ འོ་ན། སྐབས་འདིའི་ཚོར་བ་བདེ་བ་མྱོང་བྱའི་བདེ་བ་ཡིན་ན་ཤེས་པ་ཡིན་དགོས་
པར་ཐལ། དེ་ལ་ཡུལ་ཅན་བདེ་བས་ཁྱབ་པའི་ཕྱིར། འཁོར་གསུམ། འདོད་ན། ཟག་
བཅས་བདེ་བས་མྱོང་བྱའི་གཟུགས་ཡིད་དུ་འོང་བ་ཆོས་ཅན། དེར་ཐལ། དེའི་ཕྱིར།
འཁོར་གསུམ་ཁས། དེར་ཐལ། དེས་མྱོང་བྱའི་ཟག་བཅས་ཀྱི་བདེ་བ་ཡིན་པའི་ཕྱིར།
དེར་ཐལ། དེས་མྱོང་བྱའི་ཟག་བཅས་ཀྱི་ཡུལ་ཡིན་པའི་ཕྱིར། རྟགས་ཆོས་ཅན་གྱིས་
གྲུབ༑ མ་ཁྱབ་ན། ཁྱབ་པར་ཐལ། སྐབས་འདིའི་ཟག་བཅས་ཀྱི་བདེ་བ་དེ་ཚོར་བ་ཁོ་
ན་མིན་ལ། དེ་མཚུངས་ཀྱི་སེམས་སེམས་བྱུང་ཡུལ་ཟག་བཅས་ཐམས་ཅད་དེའི་མཚན་
གཞིར་འཇོག་པའི་ཕྱིར། དེར་ཐལ། དེ་རྣམས་ཟག་བཅས་ཀྱི་བདེ་བ་དང༌། འགྱུར་

བའི་སྡུག་བསྔལ་གྱི་གཞི་མཐུན་ཡིན་པའི་ཕྱིར། ལམ་རིམ་ལས། ཕོལ་མིག་གམ་འབྲས་
ཤིན་ཏུ་ཚ་བ་དེ་ལ་ཆུ་བསིལ་བ་བཏབ་ན། བདེ་བར་སྣང་བ་ལྟ་བུ་ནི། འཁོར་བ་པ་
རྣམས་ཀྱི་ཚོར་བ་བདེ་བ་སྟེ། ནས། དེ་ཡང་ཚོར་བ་དེ་ཁོ་ན་མིན་གྱི། དེ་དང་མཚུངས་
པར་ལྡན་པའི་སེམས་སེམས་བྱུང་གཞན་རྣམས་དང༌། གང་ལ་དམིགས་ནས་སྐྱེས་པའི་
ཡུལ་ཟག་བཅས་རྣམས་ཀྱང་འགྱུར་བའི་སྡུག་བསྔལ་ལོ། །ཞེས་གསུངས་པའི་ཕྱིར།
གཞན་ཡང་ཚོར་བ་སྡུག་བསྔལ་གྱིས་མྱོང་བྱའི་སྡུག་བསྔལ་ལ་ཡུལ་ཅན་སྡུག་བསྔལ།
གྱིས་ཁྱབ་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་ལའང་ཚོར་བ་སོགས་
སྔར་ལྟར་ཡོད་པའི་ཕྱིར། ལམ་རིམ་ལས། སྡུག་བསྔལ་གྱི་སྡུག་བསྔལ་ཏེ་མཁལ་
མའི་ཟུག་ཟེར་བཞིན། ཞེས་གསུངས་པའི་ཕྱིར་དང༌། ཞེས་དང་། ཡང་དམ་བཅའ་
གཉིས་པ་ལ། འོ་ན་སྟོང་ཉིད་ལ་མངོན་སུམ་དུ་དམིགས་པའི་ཚོར་བ་བདེ་བ་མེད་པར་
ཐལ༑ དེ་འདྲའི་ཚོར་བ་བདེ་བ་དེས་ཡུལ་སྟོང་ཉིད་ཡིད་དུ་འོང་བ་དང་། ཞི་བ་དང་
ཉམས་སུ་བདེ་བའི་ཚུལ་གྱིས་མངོན་སུམ་དུ་རྟོགས་པ་མ་ཡིན་པའི་ཕྱིར། མ་ཁྱབ་ན།
ཁྱབ་པར་ཐལ། ཡུལ་དེ་སྡུག་བསྔལ་བའི་ཚུལ་གྱིས་རྟོགས་ན་དེ་དག་གི་ཟློག་ཟླ་ཡིད་
དུ་འོང་བ་སོགས་ཀྱི་ཚུལ་དུ་རྟོགས་དགོས་ཀྱི་སྡུག་བསྔལ་དེ་འཛིན་སྟངས་སུ་བྱེད་མི་དགོས་
པའི་ཕྱིར། ཞེས་དང༌། ཡང་ཁ་ཅིག རྗེ་ཡབ་སྲས་ཀྱིས་བདེ་སྡུག་མྱོང་བའི་ཚོར་བ་
རང་རིག་ཏུ་སོང་དྭོགས་པ་ལ། དོན་མ་གོ་བར་སྣ་ཚོགས་སྨྲ་བ་དང༌། ཁ་ཅིག་ལུང་
དེ་ལ་བསམ་ནས་ཚོར་བ་རང་སྟེང་གི་ཆ་གཅིག་མི་མྱོང་བསམ་པ་དག་ལ། འོ་ན་ཡིད་
ཤེས་ཀྱི་ཚོར་བ་བདེ་བས་སྔར་དབང་ཤེས་ཀྱིས་བཟུང་བའི་ཡུལ་གྱི་རྣམ་པ་རང་ལ་ཤར་
བ་ཡིད་དུ་འོང་བའི་ཚུལ་གྱིས་མི་མྱོང་བར་ཐལ། དེ་ལ་རྣམ་པ་ཤར་བ་དེ་ཚོར་བའི་

ངོ་བོ་ཡིན་པའི་ཕྱིར། དེར་ཐལ། ཤེས་པ་དེ་ལ་རྣམ་པ་ཤར་བའི་རྣམ་པ་དེ་ཤེས་པ་
ཡིན་པའི་ཕྱིར། རྩ་བར་འདོད་ན། ཁྱོད་ཀྱིས་རང་ལ་ཤར་བའི་རྣམ་པ་མི་མྱོང་བར་
ཐལ༑ འདོད་པའི་ཕྱིར། འདོད་མི་ནུས་ཏེ། ཁྱོད་བདེ་བ་མྱོང་བའི་ཚོར་བ་ཡིན་པའི་
ཕྱིར༑ ཁྱབ་པར་ཐལ། བདེ་སྡུག་གང་ལ་དེ་ལྟར་ཡིན་པའི་ཕྱིར། ཆོས་ཡང་དག་
པར་སྡུད་པ་ལས། སྡུག་བསྔལ་ལ་སྡུག་བསྔལ་དུ་ཚོར་བ་དང༌། ཞེས་དང༌། འཇིག་
རྟེན་ན་ཡང་བདེ་བ་མྱོང་ངོ་། །སྡུག་བསྔལ་མྱོང་ངོ་། །ཞེས་པའི་མྱོང་ཚུལ་ཡོད་པའི་
ཕྱིར༑ ཞེས་གསུངས། །
ཀུན་མཁྱེན་བླ་མའི་ཐུགས་བཞེད་ནི། གོང་དུ་ཉིད་ཀྱིས་མཛད་པའི་ཡིག་ཆའི་
གསུང་ལྟར་བྱས་ན། ལམ་རིམ་ཆེན་མོའི་ལུང་ཁུངས་སུ་མཛད་དེ་ཚོར་བས་གང་མྱོང་
བྱའི་བདེ་སྡུག་བཏང་སྙོམས་གསུམ་ལ་ཚོར་བ་གཅིག་པོར་མི་འཇོག་པར་ཟག་བཅས་
ཡུལ་དང་བཅས་པ་ལ་འཇོག་ཚུལ་ཡོད་པར་བསྒྲུབས་ཏེ། སྐབས་འདིར་བདེ་སྡུག་བར་
མ་གསུམ་མྱོང་བའི་ཚོར་བྱེད་ཡིད་མངོན་ཚད་མ་དེས་གང་གཞལ་བྱའི་བདེ་སྡུག་བར་
མ་གསུམ་ནི་ཚོར་བྱེད་ཡིད་མངོན་དེས་གང་ཉམས་སུ་བདེ་བའི་ཚུལ་གྱིས་དང༌། སྡུག་
བསྔལ་བའི་ཚུལ་གྱིས་དང་། བར་མའི་ཚུལ་གྱིས་མྱོང་བའི་སྒོ་ནས་རྟོགས་བྱའི་གཞལ་
བྱ་གང་དང་གང་ཡིན་པ་དེ་དག་ལ་ངོས་འཛིན་མཛད་པར་མངོན་ནོ། །དེ་ལྟར་ན། དབང་
ཤེས་འཁོར་གྱི་ཚོར་བ་བདེ་སྡུག་བར་མ་གསུམ་གྱིས་ཀྱང་རང་ཡུལ་ཡིད་དུ་འོང་མི་འོང་
བར་མ་གསུམ་མྱོང་བ་ཡོད་པས་སྐབས་འདིར་རྣམ་བཤད་དགོངས་པ་རབ་གསལ་ལས།
ཚོར་བ་ལ། གང་ཟག་གང་གིས་ཚོར་བ་དང༌། བྱེད་པ་གང་གིས་ཚོར་བ་དང༌། གང་
ཚོར་བ་སྟེ་གསུམ་དུ་མཛད་དེ། གཉིས་པ་ཚད་མ་དང་གསུམ་པ་གཞལ་བྱར་འཇོག་
པ་དེ་ཡིད་ཤེས་ཀྱིས་བསྡུས་པའི་ཚོར་བའི་དབང་དུ་བྱས་པར་གསུངས་པ་དང་མི་འགལ་

ཚུལ་ཇི་ལྟར་ཡིན་དང༌། ཡུལ་གཅིག་གང་ཟག་ཐ་དད་པ་གསུམ་གྱིས་ཉམས་སུ་མྱོང་
བ་ན་བདེ་སྡུག་བར་མའི་ཚོར་བ་སྐྱེ་བ་ཡོད་པས་བདེ་སྡུག་བར་མ་གསུམ་འགལ་མིན་དཔྱད་
རྒྱུ་ཨེ་ཡོད་སྙམ་མོ།། 
ཐལ་བཟློག་གི་སྐབས་ཀྱི་དཀའ་གནད་ལ་དཔྱད་པ་ནི། སློབ་དཔོན་ལེགས་ལྡན་
འབྱེད་ཀྱིས་གང་ལ་སྐྱོན་བརྗོད་མཛད་པའི་སངས་རྒྱས་བསྐྱངས་ཀྱི་འགྲེལ་ཚིག་ནི། དངོས་
པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་
ཕྱིར་དང་། ཐུག་པ་མེད་པར་འགྱུར་བའི་ཕྱིར། ཞེས་པའོ། །དེ་ལ་སློབ་དཔོན་ལེགས་
ལྡན་གྱིས་སྐྱོན་གསུམ་བརྗོད་དེ། བདག་སྐྱེ་མེད་པར་སྒྲུབ་པའི་གཏན་ཚིགས་དང་དཔེ་
མ་བརྗོད་པའི་ཕྱིར་དང་། གཞན་གྲངས་ཅན་གྱིས་སྨྲས་པའི་ཉེས་པ་མ་བསལ་བའི་ཕྱིར་
དང༌༑ གཏན་ཚིགས་བརྗོད་ན་ཐལ་བར་འགྱུར་བ་སྟེ། ཀླུ་སྒྲུབ་ཀྱི་གྲུབ་མཐའ་དང་
འགལ་བའི་སྐྱོན་དང་བཅས་པའི་ཚིག་ཏུ་འགྱུར་བའི་ཕྱིར། ཞེས་སོ།།
དེ་ལ་སློབ་དཔོན་ལེགས་ལྡན་འབྱེད་ཀྱིས་སངས་རྒྱས་བསྐྱངས་ལ་སྐབས་འདིར་
ཀླུ་སྒྲུབ་ཀྱི་གྲུབ་མཐའ་དང་འགལ་བའི་སྐྱོན་བརྗོད་མཛད་ཚུལ་ནི། རྩ་ཤེ་ཊཱིཀ་ཆེན་
ཤོག ༥༤ ལས། དོན་དང་ཐུག་མེད་ཀྱང་རྟགས་མིན་ལ། བདག་སྐྱེ་ཡོད་ན་དོན་
དང་ཐུག་མེད་ཀྱང་རྟགས་སུ་མི་རུང་སྟེ། དེ་རྩོད་གཞིའི་སྟེང་དུ་གྲུབ་ན་བསྒྲུབ་བྱ་གྲུབ་
དགོས་པའི་ཕྱིར་རོ། །དེས་ན་ཟློག་དོན་གཉིས་རྟགས་སོ། །དངོས་ཟིན་གྱི་རྟགས་བཟློག་
དགོས་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ། མཚུངས་པའི་ཕྱིར་རོ། །དེ་
ལ་རྟགས་ཟློག་པ་ལྟར་བྱར་མེད་པས་བདག་སྒེ་རྣམ་པར་བཅད་ཙམ་མིན་པ་བཟློག་པའི་
དོན་ནོ། །ཞེས་གསུངས།

སྐབས་འདིར་སློབ་དཔོན་ལེགས་ལྡན་འབྱེད་ཀྱི་ལུགས་གཞིར་བཞག་ཚེ། འགྲེལ་
ངག་འདིས་བདག་སྐྱེ་མེད་པར་སྒྲུབ་པའི་གཏན་ཚིགས་བསྟན་མིན་སྐོར་འཛིན་མཚམས་
ལ༑ མཁས་པ་ལ་ལས། འགྲེལ་ངག་འདིས་བདག་སྐྱེ་མེད་པར་སྒྲུབ་པའི་གཏན་ཚིགས་
མ་བསྟན་པར་ཁས་ལེན་དགོས་ཏེ། ལེགས་ལྡན་འབྱེད་རང་ཉིད་ཀྱིས་གཏན་ཚིགས་
དང་དཔེ་མ་བརྗོད་པའི་ཕྱིར། ཞེས་གསུངས་པའི་ཕྱིར་དང༌། གཏན་ཚིགས་བརྗོད་ན་
སྐྱེ་བ་དོན་བཅས་ཐུག་བཅས་གཏན་ཚིགས་སུ་བརྗོད་པར་སོང་ལ། སྐྱེ་བ་དོན་བཅས་
ཐུག་བཅས་བདག་སྐྱེ་མེད་པར་སྒྲུབ་པའི་གཏན་ཚིགས་སུ་བརྗོད་པ་ཙམ་གྱིས་བདག་སྐྱེ་
རྣམ་པར་བཅད་ཙམ་ལས་གཞན་པའི་སྐྱེ་བ་ཞིག་འཕང་དགོས་ན། དེ་ལྟར་ན་ལེགས་
ལྡན་རང་ལུགས་ལའང་སྐྱེ་བ་དེ་བདག་སྐྱེ་མེད་པར་སྒྲུབ་པའི་རྟགས་ཡང་དག་ཡིན་པས།
རྟགས་དེའི་བསྒྲུབ་བྱ་ཡང་མ་ཡིན་དགག་ཏུ་འགྱུར་བའི་སྐྱོན་རང་ལ་ཡང་འཇུག་པའི་
ཕྱིར༑ དེས་ན་སྐྱེ་བ་དོན་བཅས་ཐུག་བཅས་བདག་སྐྱེ་མེད་པར་སྒྲུབ་པའི་རྟགས་ཡང་
དག་ཡིན་པ་དང༌། དེ་བརྗོད་པ་ཙམ་གྱིས་བསྒྲུབ་བྱ་མ་ཡིན་དགག་ཏུ་ཐལ་བའི་སྐྱོན་
བརྗོད་པ་མིན་གྱི། འགྲེལ་ངག་འདིས་བདག་སྐྱེ་མེད་པར་སྒྲུབ་པའི་རྟགས་མ་བསྟན་
ཞིང་༑ གལ་སྲིད་བསྟན་ན་བསྟན་ཚུལ་དེ་དངོས་ཟིན་ལ་ཐོན་པའི་རྟགས་དེ་ཟློག་ནས་
སྐྱེ་བ་དོན་བཅས་དང་ཐུག་བཅས་རྟགས་སུ་འཕངས་ཏེ་བསྟན་དགོས་ལ། དེ་ལྟར་བསྟན་
ན་དམ་བཅའ་ཡང་བཟློག་དགོས་པར་མཚུངས་པས་བདག་སྐྱེ་རྣམ་པར་བཅད་ཙམ་ལས་
གཞན་པའི་སྐྱེ་བ་དེ་རྟགས་དེའི་བསྒྲུབ་བྱར་འགྱུར་ལ། དེ་ལྟར་ན་ཀླུ་སྒྲུབ་ཀྱི་གྲུབ་མཐའ་
དང་འགལ་ཞེས་སྐྱེ་བ་དོན་བཅས་ཐུག་བཅས་དེ་འགྲེལ་ངག་འདིས་བདག་སྐྱེ་མེད་པར་
སྒྲུབ་པའི་རྟགས་སུ་བསྟན་ཚུལ་གྱི་སྟེང་ནས་བསྒྲུབ་བྱ་མ་ཡིན་དགག་ཏུ་ཐལ་བའི་སྐྱོན་

བརྗོད་པ་ཡིན་གྱི། སྐྱེ་བ་དོན་བཅས་ཐུག་བཅས་བདག་སྐྱེ་མེད་པར་སྒྲུབ་པའི་རྟགས་
སུ་ཁས་བླང་པ་ལ་སྐྱོན་དེ་བརྗོད་པ་མིན་གསུང་།
མཁས་པ་འགའ་ཞིག་གིས། སློབ་དཔོན་ལེགས་ལྡན་འབྱེད་ཀྱི་ལུགས་གཞིར་
བཞག་པའི་ཚེ། འགྲེལ་ངག་འདིས་བདག་སྐྱེ་མེད་པར་སྒྲུབ་པའི་གཏན་ཚིགས་མ་བསྟན་
ཞེས་སྨྲ་ན་མི་འགྲིག་སྟེ། རྩ་ཤེ་ཊཱིཀ་ཆེན་ལས། དེས་ན་ཟློག་དོན་གཉིས་རྟགས་སོ།།
ཞེས་གསུངས་པའི་ཕྱིར་དང་། སློབ་དཔོན་ལེགས་ལྡན་འབྱེད་ཀྱིས་འགྲེལ་ངག་འདིས་
ཟློག་དོན་གཉིས་བདག་སྐྱེ་མེད་པར་སྒྲུབ་པའི་རྟགས་སུ་བསྟན་པར་དགོངས་པ་བླང་པའི་
ཕྱིར་ཏེ། འགྲེལ་ངག་དེའི་ཚིག་སྐྱེ་བ་དོན་མེད་པར་འགྱུར་བའི་ཕྱིར་ཞེས་པའི་ཚིག་ཟུར་
གྱི་འགྱུར་ཞེས་པའི་ཚིག་གི་ནུས་པས་སྐྱེ་བ་དོན་བཅས་དང་ཐུག་བཅས་རྟགས་སུ་བསྟན་
ཚུལ་ཞིག་ཡོད་པར་གཟིགས་ནས་ཟློག་དོན་རྟགས་སུ་བསྟན་པར་བྱས་ན་དམ་བཅའ་ཡང་
བཟློག་དགོས་པའི་སྐྱོན་བརྗོད་མཛད་པའི་ཕྱིར། གཞན་དུ་འགྲེལ་ངག་འདིས་སྐྱེ་བ་དོན་
བཅས་དང་ཐུག་བཅས་བདག་སྐྱེ་མེད་པར་སྒྲུབ་པའི་རྟགས་སུ་རྩ་བ་ནས་བསྟན་ཚུལ་མེད་
ན༑ བསྒྲུབ་བྱ་མ་ཡིན་དགག་ཏུ་ཐལ་བའི་སྐྱོན་བརྗོད་དེ་གོ་དོན་མེད་པར་ཐལ་ཏེ། དཔེར་
ན༑ སྐྱེ་བ་དོན་མེད་ཅེས་པའི་ཚིག་གིས་སྐྱེ་བ་དོན་བཅས་མ་བརྗོད་ཅིང་། གལ་སྲིད་
བརྗོད་ན་བདག་ལས་མི་སྐྱེ་ཞེས་པས་གཞན་ལས་སྐྱེ་བ་བརྗོད་དགོས། ཞེས་ནན་བརྗོད་
བྱེད་པར་ཟད་པའི་ཕྱིར། ཟབ་དོན་མིག་འབྱེད་དུ་ཞལ་གསལ་བ་ལྟར་དགེ་བའི་བཤེས་
གཉེན་ཆེན་པོ་འབྲས་བློ་གླིང་མཁན་ཟུར་པདྨ་རྒྱལ་མཚན་རིན་པོ་ཆེའི་གསུང་རྒྱུན་དུ།
ལེགས་ལྡན་འབྱེད་ཀྱི་ལུགས་གཞིར་བཞག་ཚེ། འགྲེལ་ངག་འདིས་སྐྱེ་བ་དོན་བཅས་
དང་ཐུག་བཅས་གཉིས་བདག་སྐྱེ་མེད་པར་སྒྲུབ་པའི་རྟགས་ཙམ་དུ་བསྟན་ཡང་བདག་

སྐྱེ་མེད་པར་སྒྲུབ་ནུས་ཀྱི་གཏན་ཚིགས་སུ་མ་བསྟན། དེ་བསྟན་ན་དམ་བཅའ་མ་ཡིན་
དགག་ཏུ་ཐལ་བར་འགྱུར་བའི་སྐྱོན་བརྗོད་མཛད་ཅེས་གསུངས་སོ།། 
གང་ལྟར་ཡང༌། འགྲེལ་ངག་འདིས་དངོས་ཟིན་རྟགས་བཟློག་ནས་སྐྱེ་བ་དོན་
བཅས་དང་ཐུག་བཅས་གཉིས་བདག་སྐྱེ་མེད་པར་སྒྲུབ་ནུས་ཀྱི་རྟགས་སུ་བསྟན་ན།དེའི་
དམ་བཅའ་ཡང་བཟློག་དགོས་ཏེ་མཚུངས་པའི་ཕྱིར། ཞེས་རྟགས་བཟློག་པ་དང༌། དམ་
བཅའ་ཟློག་དགོས་པ་གཉིས་མཚུངས་ཚུལ་ནི། སྟོང་ཐུན་སྐལ་བཟང་མིག་འབྱེད་
ཤོག ༡༧༡ བ། ལས། འདིར་རྣམ་བཤད་ཆེན་མོ་རིགས་པའི་རྒྱ་མཚོ་ལས་དངོས་
ཟིན་གྱི་རྟགས་བཟློག་དགོས་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ། མཚུངས་
པའི་ཕྱིར་རོ། །ཞེས་གསུངས་པ་ནི་དེ་གཉིས་རྒྱ་མཚན་མཚུངས་པར་སྟོན་པ་མིན་ཏེ།
སྐྱེ་བ་དོན་མེད་དང་ཐུག་མེད་ཙམ་རྟགས་སུ་བཀོད་པ་ལ་སྐྱོན་འབྱུང་ཚུལ་དང་། བདག་
སྐྱེ་མེད་པར་བསྒྲུབ་བྱར་བྱས་པ་ལ་སྐྱོན་འབྱུང་ཚུལ་མཚུངས་པའི་མཚུངས་པར་རགས་
པའི་གནས་ཙམ་ཡང་མེད་པའི་ཕྱིར་དང་། དངོས་ཟིན་གྱི་དམ་བཅའི་ཟློག་དོན་དམ་
བཅར་ཐལ། དངོས་ཟིན་གྱི་རྟགས་ཀྱི་ཟློག་དོན་རྟགས་ཡིན་པའི་ཕྱིར། ཞེས་ནན་གྱིས་
འཕུལ་བའང་མ་ཡིན་པའི་ཕྱིར་རོ། །འོ་ན། གསུང་དེའི་དོན་གང་ཡིན་སྙམ་ན། ཐལ་
འགྱུར་དང་རྟགས་གང་ཡིན་ཐམས་ཅད་ལ་སྤྱིར་དེ་ལྟར་སྨྲ་བ་མ་ཡིན་གྱི་འདིར་སངས་
རྒྱས་བསྐྱངས་ཀྱིས་བདག་སྐྱེ་མེད་པར་བསྒྲུབ་པའི་རྟགས་སུ་སྐྱེ་བ་དོན་བཅས་ཐུག་བཅས་
འགོད་ན། བདག་སྐྱེ་རྣམ་པར་བཅད་ཙམ་གྱི་མེད་དགག་ལས་བཟློག་པའི་བཟློག་དོན་
བསྒྲུབ་བྱར་ཁས་ལེན་དགོས་པར་ཡང་མཚུངས་ཞེས་པ་སྟེ། ཞེས་གསུངས། གསུང་
དེའི་སྙིང་པོ་བརྗོད་ན། འདིར་རྟགས་བཟློག་ན། དམ་བཅའ་བཟློག་དགོས་པར་ཐལ།

མཚུངས་པའི་ཕྱིར། ཞེས་གསུངས་པའི་མཚུངས་ཚུལ་ནི། རྒྱུ་མཚན་མཚུངས་པ་དང་
ནན་གྱིས་འཕུལ་བ་གང་ཡང་མིན་གྱི། དངོས་ཟིན་གྱི་རྟགས་བཟློག་ནས་ཟློག་དོན་
རྟགས་སུ་ཁས་ལེན་པ་དང་། དངོས་ཟིན་གྱི་དམ་བཅའ་བཟློག་ནས་བདག་སྐྱེ་རྣམ་པར་
བཅད་ཙམ་ལས་གཞན་པའི་སྐྱེ་བ་དེ་བསྒྲུབ་བྱར་ཁས་ལེན་དགོས་པར་མཚུངས་པ་སྟེ།
ཁས་བླངས་མཚུངས་ཚུལ་དུ་གསུངས་སོ།།
འདིར་སློབ་དཔོན་ལེགས་ལྡན་འབྱེད་ཀྱིས་སློབ་དཔོན་སངས་རྒྱས་བསྐྱངས་ཀྱི་
འགྲེལ་ངག་འདི་ལ་སྐྱོན་བརྗོད་མཐར་ཐུག་ནི། འགྲེལ་ངག་འདིས་བསྟན་པའི་བདག་
སྐྱེ་མེད་པར་སྒྲུབ་པའི་རྟགས་དེའི་བསྒྲུབ་བྱ་མ་ཡིན་དགག་ཏུ་ཐལ་བ་འདི་ཡིན་ལ། དེ་
ཡང་འགྲེལ་ངག་འདིས་དངོས་ཟིན་གྱི་རྟགས་བཟློག་ནས་སྐྱེ་བ་དོན་བཅས་ཐུག་བཅས་
གཉིས་བདག་སྐྱེ་མེད་པར་སྒྲུབ་པའི་རྟགས་སུ་བསྟན་ན་བདག་ལས་སྐྱེ་བ་མེད་དེ། ཞེས་
པའི་དངོས་ཟིན་གྱི་བསྒྲུབ་བྱ་བདག་སྐྱེ་རྣམ་པར་བཅད་ཙམ་དེ་ལས་བཟློག་སྟེ། བདག་
སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་དེ་རྟགས་དེའི་བསྒྲུབ་བྱར་འགྱུར་དགོས་
པ་འདི་ལ་ཐུག་གོ །སློབ་དཔོན་ལེགས་ལྡན་གྱི་དགོངས་ཚོད་ལ། འགྲེལ་ངག་འདིས་
དངོས་ཟིན་གྱི་རྟགས་བཟློག་སྟེ་སྐྱེ་བ་དོན་བཅས་དང་ཐུག་བཅས་རྟགས་སུ་བསྟན་ན་དངོས་
ཟིན་གྱི་དམ་བཅའ་ཡང་བཟློག་སྟེ་བདག་སྐྱེ་རྣམ་པར་བཅད་ཙམ་ལས་གཞན་པའི་སྐྱེ་
བ་ཞིག་འཕང་དགོས་པར་རིགས་པས་འཕུལ་ཏེ་སྒྲུབ་དགོས་པས་རིགས་པས་ཇི་ལྟར་འཕུལ་
ཚུལ་ཡིག་ཆ་སོ་སོའི་བཞེད་པ་འགོད་ན།
༸རྒྱལ་མཆོག་ལྔ་པ་ཆེན་པོའི་བཞེད་པ་ནི། ཉིད་ཀྱིས་མཛད་པའི་འཇུག་པའི་
རྣམ་བཤད་ཤོག ༦༩ བ། ལས། ཁྱོད་ཀྱི་སྦྱོར་བ་འདི་སྒྲ་སོར་བཞག་ན་འབྲེལ་མེད་

ལ༑ བཟློག་ནས་བྱེད་ན་བསྒྲུབ་བྱ་བཟློག་པས་དོན་དམ་པའི་གཞན་སྐྱེ་ཁས་བླང་པར་
འགྱུར་ལ། དེ་ལྟ་ན། དབུ་མའི་གྲུབ་མཐའ་དང་འགལ་བར་འགྱུར་བའི་ཕྱིར། འགལ་
ཚུལ་ཡོད་དེ། བསྒྲུབ་བྱའི་ཆོས་བདག་སྐྱེ་བཅད་ཙམ་གྱི་མེད་དགག་ལས་ལོག་ནས་བདག་
སྐྱེ་མེད་པའི་སྐྱེ་བ་ཡོད་པར་འཕེན་དགོས་ལ། དེ་ལྟ་ན་དོན་དམ་པའི་གཞན་སྐྱེ་ཡོད་
པར་འགྱུར་བའི་ཕྱིར། དེར་ཐལ། དོན་དམ་པའི་སྐྱེ་བ་ཁས་བླངས་ཞིང་བདག་སྐྱེ་བཀག་
པའི་ཕྱིར། དང་པོ་དེར་ཐལ། བདག་སྐྱེ་འགོག་བྱེད་ཀྱི་རིགས་ཤེས་ནི་དོན་དམ་པའི་
བདག་སྐྱེ་འགོག་བྱེད་ཀྱི་རིགས་ཤེས་ཡིན་ལ། དེ་མཐར་ཐུག་དཔྱོད་པའི་རིགས་པ་ཡིན་
པས་དེས་དོན་དམ་པའི་བདག་སྐྱེས་སྟོང་པའི་སྐྱེ་བ་དངོས་སུ་འཇལ་ན་དེ་བདེན་གྲུབ་ཏུ་
འགྱུར་ལ། དེ་ལྟར་ན། དོན་དམ་པའི་གཞན་སྐྱེ་འགོག་པའི་དབུ་མ་པའི་གྲུབ་མཐའ་
དང་འགལ་བར་འགྱུར་བའི་ཕྱིར་དང༌། རྟགས་བཟློག་པས་སྐྱེ་བ་དོན་བཅས་དང་ཐུག་
བཅས་སུ་འགྱུར་ལ། བདག་སྐྱེ་མེད་ཅེས་པའི་དམ་བཅའི་ཚིག་གིས་གཞན་སྐྱེ་ཡོད་པ་
ཤུགས་ལ་འཕེན་ཞིང་། སྐྱེ་བ་དོན་བཅས་དང་ཐུག་བཅས་ཀྱི་ནུས་པས་དངོས་པོ་རྣམས་
སྐྱེ་བར་ནི་ཁས་བླངས། སྐྱེ་བ་གཞིར་བྱས་པ་ལ་བདག་སྐྱེ་དང་གཞན་སྐྱེ་གཉིས་པོ་གང་
རུང་དུ་ངེས་པ་གང་ཞིག དངོས་པོ་རྣམས་སྐྱེ་བ་ཡིན་ཞིང་བདག་ལས་མི་སྐྱེ་ཞེས་སྨྲས་
པ་ཉིད་ཀྱིས་གཞན་སྐྱེ་འཕེན་པའི་ཕྱིར། དཔེར་ན། ལྷས་སྦྱིན་ཚོན་པོ་ཉིན་པར་ཟས་
མི་ཟ་ཞེས་སྨྲས་པས་མཚན་མོ་ཟས་ཟ་བ་ཤུགས་ལ་འཕེན་པ་བཞིན་ནོ། །ཞེས་འཕངས་
པའི་ཕྱིར་ཞེས་གསུངས་སོ།།
གོང་དུ་དྲངས་པའི་གསུང་ལ་དཔྱད་ན། ྋགོང་ས་མཆོག་གི་ཐུགས་བཞེད་ནི།
སློབ་དཔོན་ལེགས་ལྡན་གྱིས་སངས་རྒྱས་བསྐྱངས་ཀྱི་བདག་སྐྱེ་འགོག་པའི་འགྲེལ་ངག་
འདིས་སྐྱེ་བ་དོན་བཅས་དང་ཐུག་བཅས་བདག་སྐྱེ་འགོག་པའི་རྟགས་ཡང་དག་ཏུ་བསྟན་

ན་ཀླུ་སྒྲུབ་ཀྱི་གྲུབ་མཐའ་དང་འགལ་བའི་སྐྱོན་བརྗོད་མཛད་ཚུལ་ནི། འགྲེལ་ངག་འདིའི་
དངོས་ཟིན་གྱི་རྟགས་བཟློག་ནས་བསྟན་ན་དམ་བཅའ་ཡང་བཟློག་དགོས་ཚུལ་སྟོང་ཐུན་
ལས་ཇི་ལྟར་གསུངས་པ་དང་མཐུན་ཞིང་། ཀླུ་སྒྲུབ་ཀྱི་གྲུབ་མཐའ་དང་འགལ་ཚུལ་
ནི་བདག་སྐྱེ་བཅད་ཙམ་ལས་གཞན་པའི་སྐྱེ་བ་ཞིག་འཕང་ན། དོན་དམ་པའི་གཞན་
སྐྱེ་འཕེན་པར་སོང་ལ། དེ་ལྟར་ན། ཀླུ་སྒྲུབ་ཀྱིས་གཞན་སྐྱེ་མི་བཞེད་པའི་གྲུབ་མཐའ་
དང་འགལ་ཞེས་སྐྱོན་བརྗོད་མཛད་པར་འགྲེལ་བར་མངོན་ནོ།།
དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་
དབུ་མའི་སྤྱི་དོན་ཤོག ༤༥ ན། ལས། དངོས་པོ་རྣམས་བདག་ལས་སྐྱེ་བ་མེད་དེ།
ཞེས་པའི་དངོས་ཟིན་གྱི་དམ་བཅའ་བཟློག་པར་ཐལ། འདོད་པ་གང་ཞིག མཚུངས་
པའི་ཕྱིར། འདོད་ན། སྐྱེ་བ་དོན་བཅས་དང་ཐུག་བཅས་དེ་དངོས་པོ་རྣམས་བདག་
སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་ཞིག་ཏུ་སྒྲུབ་པའི་རྟགས་ཡང་དག་ཡིན་
པ་དངོས་པོ་རྣམས་བདག་ལས་སྐྱེ་བ་མེད་དེ་ཞེས་སོགས་ཀྱི་འགྲེལ་པའི་དགོངས་པར་
གནས་པར་ཐལ། འདོད་པ་གང་ཞིག བདག་སྐྱེ་ཡོད་དེ་ཞེས་ནི་སྦྱར་མི་རུང་། བདག་
སྐྱེ་མེད་པ་ཡོད་པ་དེ་དངོས་པོ་རྣམས་བདག་ལས་སྐྱེ་བ་མེད་དེ། ཞེས་པའི་ཐལ་ཆོས་
ཀྱི་རྟགས་བཟློག་པ་མ་ཡིན་པའི་ཕྱིར་ཏེ། བསྒྲུབ་པར་བྱ་བ་བཟློག་པས་ཞེས་བཤད་པའི་
ཕྱིར་དང་། བདག་སྐྱེ་མེད་པ་ཐལ་འགྱུར་གྱི་རྟགས་སུ་མ་སྨྲས་པའིཕྱིར། དེ་ལྟར་ཡང་།
རྩ་ཤེའི་རྣམ་བཤད་ལས། དངོས་ཟིན་གྱི་རྟགས་བཟློག་ན་དངོས་ཟིན་གྱི་དམ་བཅའ་
ཡང་བཟློག་དགོས་ཏེ། མཚུངས་པའི་ཕྱིར་རོ། །དེ་ལ་རྟགས་བཟློག་པ་ལྟར་བྱར་མེད་
པས་བདག་སྐྱེ་རྣམ་པར་བཅད་ཙམ་མིན་པ་ལྡོག་པའི་དོན་ནོ། །འདི་ཐལ་ཆོས་ཀྱི་རྟགས་

བཟློག་པ་མ་ཡིན་ཏེ། བསྒྲུབ་པར་བྱ་བ་བཟློག་པས་ཞེས་བཤད་པའི་ཕྱིར་དང་། བདག་
སྐྱེ་མེད་པ་རྟགས་སུ་མ་སྨྲས་པའི་ཕྱིར་རོ། །ཞེས་གསུངས། འདོད་ན། དངོས་པོ་
རྣམས་བདག་སྐྱེ་མ་ཡིན་པར་སྒྲུབ་པའི་བསྒྲུབ་བྱ་ཡིན་ན་མེད་དགག་ཡིན་དགོས་པའི་
ཀླུ་སྒྲུབ་ཀྱི་གྲུབ་མཐའ་དང་འགལ་ལོ། །ཞེས་སྐྱོན་སྨྲ་ཞིང་། ཐལ་འགྱུར་གྱི་དབང་
དུ་བྱས་ན་ཡང་། དངོས་པོ་རྣམས་བདག་ལས་སྐྱེ་བ་མེད་དེ། ཞེས་སོགས་ཀྱིས་དངོས་
པོ་རྣམས་ཆོས་ཅན། སྐྱེ་བ་དོན་མེད་དུ་ཐལ། རང་རྒྱུའི་དུས་སུ་གྲུབ་ཟིན་པའི་ཕྱིར།
ཞེས་པ་དང༌། སྐྱེ་བ་ཐུག་མེད་དུ་ཐལ། རང་རྒྱུའི་དུས་སུ་གྲུབ་ཟིན་པའི་ཕྱིར། ཞེས་
པའི་ཐལ་འགྱུར་གཉིས་བསྟན་པར་ཐལ། འདིར་གྲངས་ཅན་གྱིས་བདག་སྐྱེ་ཁས་བླངས་
པ་ལ་འཕེན་རྒྱུའི་ཐལ་འགྱུར་ཞིག་ནི་བསྟན། འདི་གཉིས་ལས་གཞན་པའི་ཐལ་འགྱུར་
འགྲེལ་པའི་ཚིག་གིས་མ་ཐོན་པའི་ཕྱིར། འདོད་ན་སོང༌། ཚིག་འདིས་སྐྱེ་བ་དོན་བཅས་
དང་ཐུག་བཅས་དངོས་པོ་རྣམས་བདག་ལས་མི་སྐྱེ་བར་སྒྲུབ་པའི་རྟགས་ཡང་དག་ཏུ་
བསྟན་པར་ཐལ། འདོད་པ་གང་ཞིག ཐལ་འགྱུར་གཉིས་ཀྱི་ཟློག་དོན་ཁས་ལེན་དགོས་
པའི་ཕྱིར། འདོད་ན། ཀླུ་སྒྲུབ་ཀྱི་གྲུབ་མཐའ་དང་འགལ་བ་སྔར་བཞིན་ནོ། །ཞེས་
ཟེར༑ ཞེས་དང་།
ཡང་དབུ་མའི་སྤྱི་དོན་ཤོག ༤༦ ན། ལས། ཡང་ཁ་ཅིག ཤེས་རབ་སྒྲོན་
མའི་འགྲེལ་ཚིག་གི་དོན་འཆད་པ་ན། དངོས་པོ་རྣམས་བདག་ལས་སྐྱེ་བ་མེད་དེ། ཞེས་
སོགས་ཀྱིས་སྐྱེ་བ་དོན་བཅས་ཐུག་བཅས་དངོས་པོ་རྣམས་བདག་སྐྱེ་མ་ཡིན་པར་སྒྲུབ་
པའི་རྟགས་ཡང་དག་ཏུ་བསྟན་ན། དངོས་པོ་རྣམས་གཞན་ལས་སྐྱེ་བར་འཕང་པ་ཁས་
བླངས་དགོས་ཏེ། དངོས་པོ་རྣམས་སྐྱེ་ཞིང་བདག་ལས་མི་སྐྱེ་ཞེས་དམ་བཅའ་བའི་ཤུགས་

ལས་གྲུབ་པའི་ཕྱིར་ཏེ། སྐྱེ་བ་ལ་བདག་སྐྱེ་དང་གཞན་སྐྱེ་གང་རུང་དུ་ཁ་ཚོན་ཆོད་པས་
སོ༑༑ཞེས་ཟེར། ཕལ་ཆེར་སྟོང་ཐུན་གྱི་གསུང་ལས་འབྱུང་བས་འགོག་མི་རིགས་མོད།
ཤེས་རབ་སྒྲོན་མ་ལས།དངོས་པོ་རྣམས་གཞན་ལས་སྐྱེ་བར་འགྱུར་བ་དང་། ཞེས་
གསུངས་པའི་གཞན་དང་།གཞན་ལས་སྐྱེ་ཞེས་པའི་གཞན་གཉིས་གཅིག་ཏུ་བཟུང་ན་
ནི་ནོར་བ་ཡིན་ཏེ། སྔ་མ་བདག་སྐྱེ་རྣམ་པར་བཅད་ཙམ་ལས་གཞན་པ་ལ་བཤད་བྱུང་
ཞིང་༈ ཕྱི་མ་དེ་དང་མི་འདྲ་བར་ཤེས་སླ་བའི་ཕྱིར། ཞེས་གསུངས་སོ།།
དེ་ལ་སྐབས་འདིར་པཎ་ཆེན་མཆོག་གི་ཡིག་ཆའི་དགོངས་པ་གཞིར་བཞག་སྟེ།
དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་དུ་འགྱུར་བའི་
ཕྱིར་དང༌། ཐུག་མེད་དུ་འགྱུར་བའི་ཕྱིར། ཞེས་པ་འདིས་བདག་སྐྱེ་མེད་པར་སྒྲུབ་
པའི་རྟགས་ཡང་དག་ཞིག་བསྟན་དགོས་ལ། རྟགས་དེ་བསྟན་ཚུལ་ལ་དཔྱད་ན། སྐྱེ་
བ་དོན་མེད་དང་ཐུག་མེད་དུ་འགྱུར་བའི་ཕྱིར་ཞེས་པས་རྟགས་དེ་ཐད་ཀར་བསྟན་པའམ།
ཡང་ན། སྐྱེ་བ་དོན་མེད་དུ་འགྱུར་བ་དང་ཐུག་མེད་དུ་འགྱུར་ཞེས་པས་སྐྱེ་བ་དོན་མེད་
དང་ཐུག་མེད་དུ་འགྱུར་ཞེས་ཐལ་འགྱུར་བསྟན་པའི་སྒོ་ནས་དེའི་ཟློག་དོན་བདག་སྐྱེ་མེད་
པར་སྒྲུབ་པའི་རྟགས་ཡང་དག་ཏུ་བསྟན་པ་གང་གི་དབང་དུ་བྱས་ཀྱང༌། འགྲེལ་ཚིག་
དེའི་ནང་གི་བདག་ལས་སྐྱེ་བ་མེད་དེ་ཞེས་པའི་དམ་བཅའ་བརྗོད་པའི་ཚིག་འདིས་བདག་
སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་ཞིག་འཕང་དགོས་པས་འགྲེལ་ཚིག་དེས་
བསྟན་པའི་བདག་སྐྱེ་མེད་པར་སྒྲུབ་པའི་རྟགས་དེའི་བསྒྲུབ་བྱ་མ་ཡིན་དགག་ཏུ་འགྱུར་
རོ༑༑ཞེས་འཕུལ་བར་སེམས་སོ། །དེ་ཡང༌། དངོས་ཟིན་གྱི་རྟགས་ཀྱི་ཟློག་དོན་ནམ་
ཐལ་འགྱུར་གྱི་ཟློག་དོན་སྐྱེ་བ་དོན་བཅས་དང་ཐུག་བཅས་བདག་སྐྱེ་མེད་པར་སྒྲུབ་པའི་

རྟགས་ཡང་དག་ཏུ་བསྟན་ན། བདག་ལས་སྐྱེ་བ་མེད་ཅེས་པའི་དམ་བཅའ་བརྗོད་པའི་
ཚིག་འདིས་བདག་སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་ཞིག་འཕང་དགོས་པའི་
ཚུལ་ལ། སྟོང་ཐུན་ལས་མཆོད་སྦྱིན་ཚོན་པོ་ཉིན་མོར་ཟས་མི་ཟ་ཞེས་པས་མཆོད་སྦྱིན་
ཚོན་པོ་ཞེས་པས་ཟས་བཟའ་བར་བསྟན་ལ། ཟས་བཟའ་བའི་དུས་ལ་ཉིན་མཚན་གཉིས་
སུ་ཁ་ཚོན་ཆོད་ཅིང་། ཉིན་མོར་མི་ཟ་ཞེས་བརྗོད་པའི་ཤུགས་ལ་མཚན་མོ་ཟས་བཟའ་
བ་འཕེན་པ་ལྟར། སྐྱེ་ཞིང་བདག་ལས་མི་སྐྱེ་ཞེས་པས་གཞན་ལས་སྐྱེ་བ་འཕང་དགོས་
ཏེ༑ སྐྱེ་ཞེས་པས་སྐྱེ་བར་བརྗོད། སྐྱེ་བ་ལ་བདག་སྐྱེ་དང་གཞན་ལས་སྐྱེ་བ་གང་རུང་
དུ་ཁ་ཚོན་ཆོད་པས། བདག་ལས་མི་སྐྱེ་ཞེས་པས་ཤུགས་ལ་གཞན་ལས་སྐྱེ་བ་འཕང་
དགོས་པར་གསུངས་པ་འདི་ལ་དབུ་མའི་སྤྱི་དོན་དེར། ཕལ་ཆེར་སྟོང་ཐུན་གྱི་གསུང་
ལས་འབྱུང་བས་དགག་མི་རིགས་མོད། ཅེས་གསུངས་འདུག་པ་འདིའི་དགོངས་པ་ནི་
འགྲེལ་ངག་འདིས་བདག་སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་ཞིག་བདག་སྐྱེ་
མེད་པར་སྒྲུབ་པའི་རྟགས་འདིའི་བསྒྲུབ་བྱར་འཕེན་དགོས་ཚུལ་སྟོང་ཐུན་གྱི་གསུང་དང་
སྦྱར་ན་མི་འགྲིག་པ་མེད་ཅེས་གསུངས་པ་ལས། སྤྱིར་སྐྱེ་བ་དོན་བཅས་དེ་བདག་སྐྱེ་
མེད་པར་སྒྲུབ་པའི་རྟགས་ཡང་དག་ཏུ་བསྟན་པ་ཙམ་ཉིད་ནས་དེའི་བསྒྲུབ་བྱ་མ་ཡིན་
དགག་ཏུ་ཐལ་བ་ལ་སྦྱར་བ་མིན་སྙམ་སྟེ། གཞན་དུ་ན། ལེགས་ལྡན་རང་ལུགས་ལ་
སྐྱེ་བ་དོན་བཅས་དེ་དངོས་པོ་རྣམས་བདག་སྐྱེ་མེད་པར་སྒྲུབ་པའི་རྟགས་ཡང་དག་ཏུ་
བཞེད་དགོས་པ་ནི། རྩ་ཤེ་ཊཱིཀ་ཆེན་ལས། དེས་ན་ཟློག་དོན་གཉིས་རྟགས་སོ། །ཞེས་
གསུངས་པ་འདིས་གོ་ནུས་ལ། དེ་ལྟར་ན། རྟགས་དེའི་བསྒྲུབ་བྱ་ཡང་མ་ཡིན་དགག་
ཏུ་ཐལ་བའི་སྐྱོན་རང་ལའང་མཚུངས་པར་འཇུག་པའི་ཕྱིར་རོ།། ན་

རྗེ་བཙུན་ཆོས་ཀྱི་རྒྱལ་མཚན་མཆོག་ནི། དེ་ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༢༢༣ ལས། འོ་ན། དངོས་ཟིན་གྱི་རྟགས་བཟློག་དགོས་ན་དངོས་ཟིན་
གྱི་དམ་བཅའ་བཟློག་དགོས་ཏེ། མཚུངས་པའི་ཕྱིར་རོ། །ཞེས་གསུངས་ན། དེ་གཉིས་
མཚུངས་ཚུལ་གང་ཡིན་ཞེ་ན། འདིའི་དོན་སྟོང་ཐུན་སྐལ་བཟང་མིག་འབྱེད་ལས་བཤད་
པ་དེ་ལེགས་པར་བཤད་པ་ཉིད་དུ་ཁོ་བོ་ཁོ་ནས་མཐོང་བས་སྟོང་ཐུན་ཆེན་མོའི་ལུགས་
བཞིན་དུ་བཤད་པར་བྱའོ། །དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་
སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཤིན་ཏུ་ཐལ་བར་འགྱུར་བའི་ཕྱིར་
རོ༑ ༑ཞེས་པའི་འགྲེལ་ངག་འདིའི་དངོས་ཟིན་གྱི་རྟགས་བཟློག་དགོས་པ་དང༌། འགྲེལ་
ངག་འདིའི་དངོས་ཟིན་གྱི་བསྒྲུབ་བྱ་བཟློག་དགོས་པ་རྒྱུ་མཚན་མཚུངས་པར་སྟོན་པ་མ་
ཡིན་ཏེ། སྐྱེ་བ་དོན་མེད་དང་ཐུག་མེད་དངོས་པོ་རྣམས་བདག་ལས་སྐྱེ་བ་མེད་པར་སྒྲུབ་
པའི་རྟགས་ཡང་དག་ཡིན་པ་ལ་སྐྱོན་འབྱུང་བ་དང༌། དངོས་པོ་རྣམས་བདག་ལས་སྐྱེ་
བ་མེད་པ་བསྒྲུབ་བྱར་བྱས་པ་ལ་སྐྱོན་ཡོད་པ་གཉིས་མཚུངས་པར་དྭོགས་པའི་གནས་
ཙམ་ཡང་མེད་པའི་ཕྱིར་དང༌། འགྲེལ་ངག་འདིའི་དངོས་ཟིན་གྱི་བསྒྲུབ་བྱའི་བཟློག་
དོན་བསྒྲུབ་བྱ་ཡང་དག་ཡིན་པར་ཐལ། འདིའི་དངོས་ཟིན་གྱི་རྟགས་ཀྱི་བཟློག་དོན་
རྟགས་ཡང་དག་ཡིན་པའི་ཕྱིར། ཞེས་ཁྱབ་འབྲེལ་མེད་བཞིན་དུ་ནན་གྱིས་འཕུལ་བ་
ཡང་མ་ཡིན་ཏེ། སྐབས་འདིར་དེ་ལྟར་འཕེན་པ་ལ་འབྲེལ་ཁྱད་པར་ཅན་ཡོད་པའི་ཕྱིར།
འབྲེལ་ཡོད་ཚུལ་གང་ཡིན་ཞེ་ན། དེའི་ཚུལ་ནི། དངོས་པོ་རྣམས་གཞན་ལས་སྐྱེ་བ་
དངོས་པོ་རྣམས་བདག་ལས་མི་སྐྱེ་བར་སྒྲུབ་པའི་བསྒྲུབ་བྱ་ཡང་དག་ཡིན་པར་ཐལ།
དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་དང་ཐུག་བཅས་

ཡིན་པའི་ཕྱིར། ཞེས་པའི་སྦྱོར་ངག་འདི་དངོས་པོ་རྣམས་བདག་ལས་སྐྱེ་བ་མེད་པར་
སྒྲུབ་པའི་སྦྱོར་ངག་རྣམ་དག་གང་ཞིག སྦྱོར་ངག་དེས་དངོས་པོ་རྣམས་གཞན་ལས་
སྐྱེ་བ་བསྒྲུབ་བྱ་ཡང་དག་ཏུ་འཕངས་པའི་ཕྱིར། རྟགས་དང་པོ་སངས་རྒྱས་བསྐྱངས་
ལ་དངོས། གཉིས་པ་དེར་ཐལ། སྦྱོར་ངག་དེས་དངོས་པོ་རྣམས་གཞན་ལས་སྐྱེ་བ་
ཤུགས་ལ་འཕངས་པའི་ཕྱིར། དེར་ཐལ། སྦྱོར་ངག་དེས་དངོས་པོ་རྣམས་སྐྱེ་བར་ནི་
དངོས་སུ་བསྟན། དངོས་པོ་རྣམས་བདག་ལས་སྐྱེ་བ་དངོས་སུ་བཀག་པ་གང་ཞིག སྐྱེ་
བ་ལ་བདག་སྐྱེ་དང་གཞན་སྐྱེ་གཉིས་སུ་ཁ་ཚོན་ཆོད་པའི་ཕྱིར། དཔེར་ན། ལྷས་བྱིན་
ཚོན་པོ་ཉིན་པར་ཟས་མི་ཟ་ཞེས་པའི་ངག་གིས། ལྷས་བྱིན་ཚོན་པོ་མཚན་མོ་ཟས་ཟ་
བ་ཤུགས་ལ་འཕེན་པ་བཞིན་ནོ། །དེས་ན་སློབ་དཔོན་ལེགས་ལྡན་འབྱེད་ཀྱི་ཐུགས་ལ་
འདི་ལྟ་བུའི་འཁྲུལ་གཞི་ཞིག་བྱུང་བ་ཡིན་གྱི། སངས་རྒྱས་བསྐྱངས་ལ་དོན་ལ་འཇུག་
པའི་སྐྱོན་བརྗོད་གཅིག་ག་ལ་ཡོད། ཞེས་དང༌། 
འདི་ཉིད་ཤོག ༢༢༦ལས། ཡང་ཁོ་ན་རེ། སྐྱེ་བ་དོན་བཅས་དང་ཐུག་
བཅས་དངོས་པོ་རྣམས་བདག་ལས་སྐྱེ་བ་མེད་པར་སྒྲུབ་པའི་རྟགས་ཡང་དག་ཡིན་པར་
སློབ་དཔོན་ལེགས་ལྡན་འབྱེད་ཀྱིས་ཁས་ལེན་པར་ཐལ། དེ་དེ་སྒྲུབ་ཀྱི་རྟགས་ཡང་དག་
ཏུ་སངས་རྒྱས་བསྐྱངས་ཀྱིས་ཁས་ལེན་པ་གང་ཞིག རྒྱུ་མཚན་མཚུངས་པའི་ཕྱིར། དང་
པོ་དེར་ཐལ། དེ་དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར་ཟེར་ན། མང་པོ་ཞིག་ལ་
འདིས་འཁྲུལ་གཞི་བྱས་ནས་རྩ་ཤེའི་ཊཱིཀ་ཆེན་གྱི་ཐལ་བ་བཟློག་ལུགས་མི་བདེ་སྙམ་པའི་
ལོག་རྟོག་ཤར་འདུག་པ་དེ་ཁོ་བོས་རྩ་བ་ནས་དབྱུང་བར་བྱའོ། །སྐྱེ་བ་དོན་བཅས་དང་
ཐུག་བཅས་དེ་མྱུ་གུ་རང་གི་རྒྱུའི་དུས་ན་མེད་པར་སྒྲུབ་པའི་རྟགས་ཡང་དག་ཡིན་པར་

ཐལ༑དེ་མྱུ་གུ་བདག་ལས་མི་སྐྱེ་བར་སྒྲུབ་པའི་རྟགས་ཡང་དག་ཡིན་པའི་ཕྱིར། རྟགས་
ཁས༑ འདོད་མི་ནུས་ཏེ། མྱུ་གུ་སྐྱེ་བ་དོན་བཅས་དང་ཐུག་བཅས་སུ་ཚད་མས་གྲུབ་
པའི་གང་ཟག་ཡིན་ན། མྱུ་གུ་རང་གི་རྒྱུའི་དུས་ན་མེད་པར་ཚད་མས་གྲུབ་པའི་གང་
ཟག་ཡིན་དགོས་པའི་ཕྱིར་ཏེ། མྱུ་གུ་སྐྱེ་བར་ཚད་མས་གྲུབ་པའི་གང་ཟག་ཡིན་ན་མྱུ་
གུ་རང་གི་རྒྱུའི་དུས་ན་མེད་པར་ཚད་མས་གྲུབ་པའི་གང་ཟག་ཡིན་དགོས་པའི་ཕྱིར། དེར་
ཐལ༑ དེ་ཡིན་ན། མྱུ་གུ་རང་རྒྱུ་ལས་སྔར་མེད་གསར་སྐྱེས་སུ་ཚད་མས་གྲུབ་པའི་
གང་ཟག་ཡིན་དགོས་པའི་ཕྱིར། རྟགས་འབུད། གཞན་ཡང་། སྐྱེ་བ་དོན་བཅས་དང་
ཐུག་བཅས་དེ་མྱུ་གུ་རྒྱུ་མེད་ལས་མི་སྐྱེ་བར་སྒྲུབ་པའི་རྟགས་ཡང་དག་ཡིན་པར་ཐལ།
དེ་མྱུ་གུ་བདག་ལས་མི་སྐྱེ་བར་སྒྲུབ་པའི་རྟགས་ཡང་དག་ཡིན་པའི་ཕྱིར། འདོད་མི་
ནུས་ཏེ། མྱུ་གུ་སྐྱེ་བར་ཚད་མས་གྲུབ་པའི་གང་ཟག་ཡིན་ན། མྱུ་གུ་རྒྱུ་མེད་ལས་མི་
སྐྱེ་བར་ཚད་མས་གྲུབ་པའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན་མྱུ་གུ་རང་
རྒྱུ་ལས་སྐྱེ་བར་ཚད་མས་གྲུབ་པའི་གང་ཟག་ཡིན་དགོས་པའི་ཕྱིར། ཞེས་གསུངས་སོ།།
དེ་ལ་རྗེ་བཙུན་ཆོས་ཀྱི་རྒྱལ་མཚན་མཆོག་གི་ཐུགས་བཞེད་བསྡུས་ཏེ་བརྗོད་ན།
ལེགས་ལྡན་གྱི་དགོངས་ཚོད་ལ། སངས་རྒྱས་བསྐྱངས་ཀྱི་འགྲེལ་ངག་འདིའི་སྐབས་
ནས་བསྟན་པའི་བདག་སྐྱེ་མེད་པར་སྒྲུབ་པའི་རྟགས་དེའི་བསྒྲུབ་བྱ་མ་ཡིན་དགག་ཏུ་ཐལ་
ཚུལ་ནི། འགྲེལ་ངག་འདིས་དངོས་ཟིན་གྱི་རྟགས་ཀྱི་ཟློག་དོན་སྐྱེ་བ་དོན་བཅས་ཐུག་
བཅས་དེ་བདག་སྐྱེ་མེད་པར་སྒྲུབ་པའི་རྟགས་སུ་བསྟན་ན། སྐྱེ་བ་དོན་བཅས་དང་ཐུག་
བཅས་བསྟན་པས་སྐྱེ་བར་བསྟན།
བཅས་བསྟན་པས་སྐྱེ་བར་བསྟན། བདག་ལས་མི་སྐྱེ་ཞེས་པས་བདག་སྐྱེ་བཀག་པས་
སྐྱེ་བ་ལ་བདག་གཞན་གཉིས་སུ་ཁ་ཚོན་ཆོད་ཅིང༌། བདག་སྐྱེ་བཀག་པ་ན་གཞན་སྐྱེ་

ཤུགས་ལ་འཕང་དགོས་པའི་གནད་ཀྱིས་ཡིན་པར་གསུངས་ལ། སྐྱེ་བ་དོན་བཅས་དང་
ཐུག་བཅས་དེ་རང་ལུགས་ལའང་བདག་སྐྱེ་མེད་པར་སྒྲུབ་པའི་རྟགས་ཡང་དག་ཡིན་ན།
རྟགས་དེ་བརྗོད་ཀྱི་སྦྱོར་ངག་གང་ཡིན་གྱི་དམ་བཅའ་མ་ཡིན་དགག་ཏུ་ཐལ་བའི་སྐྱོན་
རང་ལའང་ཚུར་འཇུག་པར་འགྱུར་མོད་ཀྱང༌། སྐྱེ་བ་དོན་བཅས་དང་ཐུག་བཅས་དེ་
མྱུ་གུ་ལྟ་བུ་བདག་སྐྱེ་མ་ཡིན་པར་སྒྲུབ་པའི་རྟགས་ཡང་དག་མིན་ཏེ། སྐྱེ་བ་རྟོགས་ན་
བདག་སྐྱེ་མེད་པར་རྟོགས་དགོས་པའི་ཕྱིར་ཏེ། དེ་རྟོགས་ན་སྔར་མེད་གསར་སྐྱེ་རྟོགས་
དགོས་པའི་ཕྱིར་ཞེས་བཞེད་དོ།། ། 
མཁས་གྲུབ་བསྟན་དར་བ་མཆོག་གིས་ཇི་ལྟར་བཞེད་པ་ནི། དེ་ཉིད་ཀྱིས་མཛད་
པའི་དབུ་མའི་སྤྱི་དོན་ཤོག ༢༥༣ལས། གལ་ཏེ་བཟློག་དོན་རྟགས་སུ་བཀོད་ན། དབུ་
མ་པའི་གྲུབ་མཐའ་དང་འགལ་བའི་སྐྱོན་ཡོད་དེ། ཐལ་འགྱུར་ཙམ་ལ་བརྟེན་ནས་བདག་
སྐྱེ་མེད་པར་རྟོགས་པའི་རྗེས་དཔག་སྐྱེད་མི་ནུས་པས། རྟགས་དཔེ་ངེས་པར་འགོད་དགོས་
ཤིང་དངོས་ཟིན་ལྟར་འགོད་མི་རུང་བ་གོང་དུ་བཤད་ཟིན་པས་དེས་ན། སྐྱེ་ལྡན་གྱི་དངོས་
པོ་རྣམས་ཆོས་ཅན། བདག་ལས་མི་སྐྱེ་སྟེ། བདག་ལས་སྐྱེ་ན་སྐྱེ་བ་དོན་མེད་དུ་འགྱུར་
དགོས་པ་ལས་དོན་དང་བཅས་པའི་ཕྱིར། ཐུག་མེད་དུ་འགྱུར་དགོས་པ་ལས་ཐུག་པ་
དང་བཅས་པའི་ཕྱིར། ཞེས་པའི་བཟློག་དོན་སྐྱེ་བ་དོན་བཅས་དང་ཐུག་བཅས་རྟགས་
སུ་འགོད་པར་མངོན། དེ་འགོད་ན་བདག་སྐྱེ་རྣམ་པར་བཅད་ཙམ་མ་ཡིན་པའི་སྐྱེ་བ་
ཞིག་བསྒྲུབ་བྱར་བྱས་པར་འགྱུར། དེ་ལྟར་ན། བདག་སྐྱེ་མེད་པར་དམ་བཅས་པས་
དམ་བཅའི་བཞེད་དོན་མེད་དགག་ཏུ་ཁས་བླངས་པའི་དབུ་མ་པའི་གྲུབ་མཐའ་དང་འགལ་
བའི་སྐྱོན་ཡོད་པའི་ཕྱིར་། སྐྱེ་བ་དོན་བཅས་ཐུག་བཅས་རྟགས་སུ་འགོད་ན། བདག་

སྐྱེ་བཀག་ཙམ་ལས་གཞན་པའི་སྐྱེ་བ་ཞིག་བསྒྲུབ་བྱར་འགྱུར་བའི་རྒྱུ་མཚན་ཡོད་དེ།
དངོས་ཟིན་གྱི་རྟགས་བཟློག་པའི་དོན་སྐྱེ་བ་དོན་བཅས་དང་ཐུག་བཅས་རྟགས་སུ་འགོད་
ན༑ དངོས་ཟིན་གྱི་དམ་བཅའ་ཡང་བཟློག་དགོས་ཏེ། མཚུངས་པའི་ཕྱིར། མཚུངས་
པའི་དོན་ཡང་། རྟགས་ཁྱད་པར་ཅན་སྐྱེ་བ་དོན་བཅས་དང་ཐུག་བཅས་རྟགས་སུ་འགོད་
ན་བདག་སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་ཞིག་བསྒྲུབ་བྱར་བྱེད་པ་མངོན་
པའི་དོན་ཡིན་གྱི་རྒྱུ་མཚན་མཚུངས་པའི་དོན་མ་ཡིན་ཏེ། བདག་སྐྱེ་མེད་པ་དང༌། སྐྱེ་
བ་དོན་མེད་དང་ཐུག་མེད་ལ་རིགས་པའི་གནོད་པ་ཡོད་མེད་མི་མཚུངས་པའི་ཕྱིར།
ཡང་དངོས་ཟིན་གྱི་རྟགས་བཟློག་པ་ལྟར་བྱར་མེད་དེ། བདག་སྐྱེ་འགོག་པའི་སྐབས་
སུ་བདག་སྐྱེ་བསྒྲུབ་པ་མི་རིགས་པའི་ཕྱིར། དངོས་ཟིན་གྱི་དམ་བཅའ་བཟློག་པའི་དོན་
དམ་བཅའ་ཡིན་པར་ཐལ། དངོས་ཟིན་གྱི་རྟགས་བཟློག་པའི་དོན་རྟགས་ཡིན་པའི་ཕྱིར།
ཞེས་ནན་གྱིས་འཕུལ་བ་ཡང་མ་ཡིན་ཏེ། རིགས་པ་སྨྲ་བའི་དྭོགས་པ་གཅོད་པའི་སྐབས་
ཡིན་པའི་ཕྱིར། བདག་སྐྱེ་རྣམ་པར་བཅད་ཙམ་ལས་གཞན་པའི་སྐྱེ་བ་བསྒྲུབ་བྱར་བྱས་
ན་དབུ་མ་པའི་གྲུབ་མཐའ་དང་འགལ་བའི་རྒྱུ་མཚན་ཡོད་དེ། དེ་བསྒྲུབ་བྱར་བྱས་ན་
གཞན་སྐྱེ་འཕེན་པར་འགྱུར། གཞན་སྐྱེ་འཕེན་ན་བདག་སྐྱེ་མེད་པར་དམ་བཅས་པའི་
དམ་བཅའི་བཞེད་དོན་མེད་དགག་ཏུ་འདོད་པའི་དབུ་མའི་གྲུབ་མཐའ་དང་འགལ་བའི་
ཕྱིར༑ དེ་བསྒྲུབ་བྱར་བྱས་ན་གཞན་སྐྱེ་འཕེན་པ་ཡིན་ཏེ། དངོས་པོའི་སྐྱེ་བ་ལ་བདག་
སྐྱེ་དང་གཞན་སྐྱེ་གཉིས་སུ་ཁ་ཚོན་ཆོད། སྐྱེ་བ་ཞིག་ནི་བསྒྲུབ་བྱར་བྱས། བདག་སྐྱེ་
ནི་བཀག དེས་ན་གཞན་སྐྱེས་འཕེན་པའི་ཕྱིར། ཞེས་གསུངས།
ཀུན་མཁྱེན་འཇམ་དབྱངས་བཞད་པ་མཆོག་གི་བཞེད་པ་ནི། དེ་ཉིད་ཀྱིས་མཛད་

པའི་དབུ་མ་ཆེན་མོ་ཤོག ༢༠༨ བ། ལས། མེད་དགག་བསྒྲུབ་བྱར་བྱེད་པའི་དབུ་
མའི་གྲུབ་མཐའ་དང་འགལ་ཚུལ་ཡོད་དེ། དངོས་ཟིན་གྱི་རྟགས་བཟློག་ནས་དོན་བཅས་
ཐུག་བཅས་འགོད་ན། དངོས་ཀྱི་དམ་བཅའ་ཡང་བཟློག་ནས་དངོས་པོ་གཞན་ལས་སྐྱེ་
བར་སྒྲུབ་པར་བྱེད་དགོས་པས་གྲུབ་མཐའ་དང་འགལ་བ་གང་ཞིག སྤྱིར་ཐལ་འགྱུར་
དང་རྟགས་གང་བཀོད་ཀྱི་དེ་ལྟར་བཟློག་དགོས་པར་མཚུངས་པ་མ་ཡིན་ཀྱང་། སངས་
རྒྱས་བསྐྱངས་ཀྱིས་མཐའ་བཞིའི་སྐྱེ་བ་འགོག་པའི་སྐབས་འདིར་དེ་ལྟར་དགོས་ཞེས་ཞིབ་
ཆ་བྱེད་དགོས་པའི་ཕྱིར། དང་པོ་གྲུབ་སྟེ། དངོས་ཟིན་གྱི་རྟགས་བཟློག་པ་ལྟར་དངོས་
ཟིན་གྱི་བསྒྲུབ་བྱ་ཡང་བཟློག་ནས་དངོས་པོ་རྣམས་གཞན་ལས་སྐྱེ་སྟེ་ཞེས་བསྒྲུབ་བྱར་
འགོད་པ་མི་རུང་ཡང་། ཤུགས་བསྟན་གྱི་བསྒྲུབ་བྱར་འགྱུར་བ་གང་ཞིག དེ་ལྟར་
བྱས་ན་མ་ཡིན་འགག་དངོས་ཀྱི་བསྒྲུབ་བྱར་སོང་བས་གྲུབ་མཐའ་དང་འགལ་བའི་སྐྱོན་
ཡོད་པའི་ཕྱིར། དང་པོ་གྲུབ་སྟེ། རིགས་པའི་རྒྱ་མཚོ་ལས། དེས་ན་བཟློག་དོན་གཉིས་
རྟགས་སོ། །དངོས་ཟིན་གྱི་རྟགས་བཟློག་དགོས་ན་དངོས་ཟིན་གྱི་དམ་བཅའ་ཡང་བཟློག་
དགོས་ཏེ། མཚུངས་པའི་ཕྱིར། དེ་ལ་རྟགས་བཟློག་པ་ལྟར་བྱར་མེད་པས་བདག་སྐྱེ་
རྣམ་པར་བཅད་ཙམ་མ་ཡིན་པ་བཟློག་པའི་དོན་ནོ། །ཞེས་གསུངས་པའི་ཕྱིར། གཉིས་
པ་གྲུབ་སྟེ། དབུ་མའི་བསྟན་བཅོས་ཀྱིས་སྤྲོས་པ་ཐམས་ཅད་གཅོད་པའི་ཆེད་ཡིན་པས་
སྐབས་འདིར་མེད་དགག་གཅིག་དགོས་ཀྱི། མ་ཡིན་དགག་བྱས་ན་བཅོམ་ལྡན་འདས་
ཀྱིས་ཚད་མ་ལ་མི་སྤྱོད་པར་གསུངས་པའི་གྲུབ་མཐའ་དང་འགལ་བའི་ཕྱིར་ཏེ། ཤེས་
རབ་སྒྲོན་མེ་ལས། མ་ཡིན་པར་དགག་པ་ཡོངས་སུ་བཟུང་ན་ནི། དེ་སྒྲུབ་པ་གཙོ་ཆེ་
བའི་ཕྱིར། ཆོས་རྣམས་མ་སྐྱེས་སོ། །ཞེས་སྒྲུབ་པས་སྐྱེ་བ་མེད་པ་སྟོན་པའི་ཕྱིར། མཛད་

པའི་མཐའ་དང་བྲལ་བར་འགྱུར་ཏེ། ལུང་ལས། གཟུགས་སྐྱེ་བ་མེད་པ་ལ་སྤྱོད་ན།
ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་པ་མ་ཡིན་ནོ། །ཞེས་གསུངས་པའི་ཕྱིར། ཞེས་
སོ༑ ༑འདི་ལྟར་མ་གོ་བར་སྣ་ཚོགས་སྨྲས་ཀྱང་འཁྲུལ་ལོ། །གཉིས་པ་གྲུབ་སྟེ། སངས་
རྒྱས་བསྐྱངས་ཀྱིས་མཐའ་བཞིའི་སྐྱེ་བ་འགོག་སྐབས་སྐྱེ་མེད་ཙམ་མ་ཡིན་པར་སྐྱེ་བ་ཐ་
སྙད་དུ་ཡོད་པ་སྒྱུ་མ་ལྟ་བུར་སྒྲུབ་འདོད་ལ། དེ་ལྟར་ན། སྐྱེ་བ་ནི་དོན་བཅས་ཐུག་
བཅས་ཡིན་པས། བདག་ལས་མི་སྐྱེ་སྨྲས་པས་ཤུགས་ལ་གཞན་སྐྱེ་འཕེན་པའི་ཕྱིར།
རྟགས་ཟུར་དང་པོ་གྲུབ་སྟེ། བུ་དྡྷ་པཱ་ལི་ཏ་ལས། འདིར་སྨྲས་པ། རེ་ཞིག་སྐྱེ་བར་
བརྗོད་པ་ཐ་སྙད་ཙམ་ཡིན་པ་དེ་ལྟར་རབ་ཏུ་སྟོན་ཅིག བཤད་པ་དེ་དང་པོར་བསྟན་
པར་བྱའོ། །བདག་ལས་མ་ཡིན་གཞན་ལས་མིན། །ཞེས་པ་ནས་གཞན་ལས་ཀྱང་སྐྱེ་
བ་མེད་དེ། ཅིའི་ཕྱིར་ཞེ་ན། ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་
བའི་ཕྱིར་རོ། །བདག་དང་གཞན་གཉིས་ལས་ཀྱང་སྐྱེ་བ་མེད་དེ། གཉིས་ཀའི་སྐྱོན་
དུ་ཐལ་བར་འགྱུར་བའི་ཕྱིར་རོ། །རྒྱུ་མེད་ལས་ཀྱང་སྐྱེ་བ་མེད་དེ། རྟག་ཏུ་ཐམས་
ཅད་ལས་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་དང༌། རྩོམ་པ་ཐམས་ཅད་
དོན་མེད་པ་ཉིད་དུ་འགྱུར་བའི་ཕྱིར་རོ། །དེ་ལྟར་གང་གི་ཕྱིར་དངོས་པོ་སྐྱེ་བ་རྣམ་པ་
ཐམས་ཅད་དུ་མི་འཐད་པ་དེའི་ཕྱིར་སྐྱེ་བ་མེད་པས་སྐྱེ་བར་བརྗོད་པ་ནི་ཐ་སྙད་ཙམ་ཡིན་
ནོ༑ ༑ཞེས་གསུངས་པའི་ཕྱིར་སྙམ་དུ་ལེགས་ལྡན་གྱིས་དགོངས་པར་མངོན་པའི་ཕྱིར་
ཞེས་དང་།
ཡང་འདི་ཉིད་ཤོག ༢༡༠ན། ལས། འདི་ཡང་སྨྲ་པོ་ལ་འཕེན་འདོད་མེད་
ན་མི་འཕེན་ཏེ། མདོ་ལས། གང་ཞིག་རྐྱེན་ལས་སྐྱེ་བ་དེ་མ་སྐྱེས། །ཞེས་དང་། ལེགས་

ལྡན་རང་ཉིད་ཀྱང་། གཟུགས་ཆོས་ཅན། དོན་དམ་པར་མེད་དེ། ཡོད་པའི་ཕྱིར།
སྒྱུ་མ་བཞིན། ཞེས་པ་དག་གིས་ཐ་སྙད་དུ་སྐྱེ་བ་དང༌། ཡོད་པར་ཤུགས་ལ་འཕེན་
པར་སུ་ཡང་མི་འདོད་པའི་ཕྱིར་རོ་ཞེས་གསུངས་སོ།།
ཀུན་མཁྱེན་འཇམ་དབྱངས་བཞད་པའི་ཐུགས་བཞེད་ནི། སློབ་དཔོན་ལེགས་
ལྡན་འབྱེད་ལྟར་ན། སློབ་དཔོན་སངས་རྒྱས་བསྐྱངས་ཀྱི་འགྲེལ་ངག་འདིས་བསྟན་པའི་
བདག་སྐྱེ་མེད་པར་སྒྲུབ་པའི་དམ་བཅའ་མ་ཡིན་དགག་ཏུ་ཐལ་ལུགས་ནི། འགྲེལ་ངག་
འདིས་སྐྱེ་བ་དོན་བཅས་དང་ཐུག་བཅས་བདག་སྐྱེ་མེད་པར་སྒྲུབ་པའི་རྟགས་ཡང་དག་
ཏུ་བསྟན་ན་སློབ་དཔོན་སངས་རྒྱས་བསྐྱངས་རང་ཉིད་ལ་བདག་སྐྱེ་སོགས་མཐའ་བཞིའི་
སྐྱེ་བ་བཀག་ཙམ་མིན་པར་དེ་དང་མཉམ་དུ་ཐ་སྙད་དུ་སྐྱེ་བ་སྒྱུ་མ་ལྟ་བུ་སྒྲུབ་འདོད་ཡོད་
པ་གཉིས་ཚོགས་པའི་དབང་གིས་ཡིན་པར་མངོན་ནོ།།
ཆོས་ཅན་མཐུན་སྣང་བའི་དཀའ་གནད་ལ་དཔྱད་པ་ནི།།
དེ་ལ་སྐབས་འདིར་དཔལ་ལྡན་ཟླ་བས་སློབ་དཔོན་ལེགས་ལྡན་འབྱེད་ཀྱིས་རང་
རྒྱུད་ཀྱི་རྟགས་ཞལ་གྱིས་བཞེད་པ་ལ་སྐྱོན་བརྗོད་མཛད་པ་ཡིན་ལ། དཔལ་ལྡན་ཟླ་བས་
རང་རྒྱུད་ཀྱི་རྟགས་འགོག་པ་ན་གང་ལ་སྐྱོན་བརྗོད་མཛད་ཡུལ་གྱི་རིགས་པ་ནི། སློབ་
དཔོན་ལེགས་ལྡན་གྱིས་དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བར་མེད་
པར་ངེས་ཏེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན་ནོ། །ཞེས་བཀོད་པར་
མཛད་པ་འདི་ཡིན་ལ། དེ་འཆད་པ་ལ།
ལེགས་བཤད་སྙིང་པོ་ཤོག ༡༧༨ ལས། འདི་ལ་ཚིག་གསལ་ལས་རང་

རྒྱུད་འགོག་པའི་རིགས་པ་དང༌། རིགས་པ་དེ་ཕ་རོལ་པོས་ཀྱང་དོན་གྱིས་ཁས་བླངས་
ཚུལ་དང་། སྐྱོན་བརྗོད་དེ་རང་གི་སྦྱོར་བ་ལ་མི་མཚུངས་པའི་རྒྱུ་མཚན་གསུམ་གྱིས་
འཆད་དོ། །ཞེས་གསུངས།
ལམ་རིམ་ཆེན་མོ་ཤོག ༦༩༥ ལས། འདི་ལ་ཚིག་གསལ་ལས་མང་དུ་གསུངས་
ཀྱང་ཚིག་མངས་བས་འཇིགས་ནས་འདིར་ནི་གཙོ་བོ་རྣམས་སྟོན་པ་ཡིན་པས་དེ་ལ་གཉིས།
རང་རྒྱུད་སུན་དབྱུང་བ་དངོས་དང༌། དེ་རང་ལ་མི་མཚུངས་པའི་ཚུལ་ལོ། །ཞེས་
གསུངས་པ་ལྟར་ལེགས་བཤད་སྙིང་པོར་ས་བཅད་གསུམ་དང༌། ལམ་རིམ་དུ་ས་བཅད་
གཉིས་སུ་བསྡུས་ནས་འཆད་དོ།།
དཔལ་ལྡན་ཟླ་བས་ལེགས་ལྡན་གྱིས་བཀོད་པའི་སྦྱོར་བ་དེ་ལ་སྐྱོན་བརྗོད་མཛད་
ཚུལ་ནི། དོན་དམ་པར་ཞེས་པའི་ཁྱད་པར་དེ་དམ་བཅའ་བདག་སྐྱེ་འགོག་པའི་ཁྱད་
པར་ལ་སྦྱོར་བ་མི་རིགས་ཏེ། སྔ་རྒོལ་རང་གིས་བདག་སྐྱེ་ཐ་སྙད་དུའང་ཁས་མི་ལེན་
པས་རང་ལ་ལྟོས་ཏེ་སྦྱོར་མི་དགོས། ཕྱིར་རྒོལ་གྲངས་ཅན་ནི་བདེན་གཉིས་ལས་ཉམས་
པས་བདག་སྐྱེ་སྤྱི་ཁྱབ་ནས་འགོག་རིགས་པས་དེ་ལ་ལྟོས་ཏེ་སྦྱོར་དོན་མེད། འཇིག་རྟེན་
པས་བདག་སྐྱེ་མི་དཔྱོད་པས་དེ་ལ་ལྟོས་ནས་ཀྱང་ཁྱད་པར་དེ་སྦྱོར་མི་རིགས་སོ། །དེ་
ལྟར་དམ་བཅའ་བདག་སྐྱེ་འགོག་པའི་ཁྱད་པར་ལ་སྦྱོར་བ་འདོད་པ་ལ་དགག་པ་མཛད་
པ་ན། ཕ་རོལ་པོས་བདག་སྐྱེ་འགོག་པའི་དམ་བཅའ་ལ་ཁྱད་པར་འདི་མི་སྦྱོར་གྱི་ཆོས་
ཅན་གྱི་ཁྱད་པར་དུ་སྦྱོར་རོ་ཞེ་ན། དེ་ཡང་མི་འཐད་དེ། དོན་དམ་པར་གྲུབ་པའི་མིག་
སོགས་སྔ་རྒོལ་གྱིས་མ་གྲུབ་པས་ཆོས་ཅན་མ་གྲུབ་ལ། དེ་ལྟར་ན་ཕྱོགས་ཆོས་མ་གྲུབ་
པའི་སྐྱོན་དུ་འགྱུར་རོ། །ཀུན་རྫོབ་པའི་མིག་སོགས་ཆོས་ཅན་དུ་འཛིན་པས་སྐྱོན་མེད་

ཅེ་ན་ཡང་། དེ་ནི་ཕྱིར་རྒོལ་གྲངས་ཅན་ལ་མ་གྲུབ་པས་སོ་ཞེས་དགག་པ་མཛད་དོ།།
སྐབས་འདིར་དཔལ་ལྡན་ཟླ་བས་སློབ་དཔོན་ལེགས་ལྡན་ལ། ཁྱོད་ཀྱིས་གྲངས་
ཅན་ལ་བདག་སྐྱེ་མེད་པར་སྒྲུབ་པ་ན། དོན་དམ་པར་བདག་ལས་སྐྱེ་བ་མེད་དེ་ཞེས་
དམ་བཅའ་བདག་སྐྱེ་མེད་པ་ལ་དོན་དམ་པའི་ཁྱད་པར་སྦྱོར་བ་མི་འཐད་དེ། སྔ་རྒོལ་
རང་དང་ཕྱི་རྒོལ་གྲངས་ཅན་གཉིས་དང་འཇིག་རྟེན་གྱི་ཐ་སྙད་གང་ལ་ལྟོས་ནས་ཀྱང་
ཁྱད་པར་དེ་ལྟར་སྦྱོར་མི་རིགས་པའི་ཕྱིར་ཞེས་དགག་པ་མཛད་པ་འདི་ལ། འགའ་ཞིག་
གིས་དྭོགས་པ་བསུ་བ་ནི་འདི་ལྟར། འོ་ན། ཤེས་བྱ་ཆོས་ཅན། དཔལ་ལྡན་ཟླ་བ་རང་
ཉིད་ཀྱིས་བདག་སྐྱེ་འགོག་པ་དང༌། རྟག་བདག་འགོག་པ་ནའང་དོན་དམ་གྱི་ཁྱད་པར་
སྦྱོར་བ་མི་འཐད་པར་ཐལ། སློབ་དཔོན་ལེགས་ལྡན་གྱིས་དེ་ལྟར་སྦྱོར་བ་ལ་དཔལ་ལྡན་
ཟླ་བ་རང་ཉིད་ཀྱིས་དེ་མི་རིགས་པའི་དགག་པ་མཛད་པའི་ཕྱིར། འདོད་མི་ནུས་ཏེ། དཔལ་
ལྡན་ཟླ་བས་དབུ་མ་ལ་འཇུག་པར། དེའི་ཕྱིར་དངོས་པོ་བདག་ལས་འབྱུང་ཞེས་རབ་
ཏུ་བརྟགས་པ་འདི། །དེ་ཉིད་དང་ནི་འཇིག་རྟེན་དུ་ཡང་རིགས་པ་མ་ཡིན་ནོ། །ཞེས་
དང་༑ མོ་གཤམ་བུ་ལྟར་སྐྱེ་བ་དང་བྲལ་ཕྱིར། །དེ་ལྟར་གྱུར་པའི་བདག་ནི་ཡོད་མིན་
ཞིང་༑ ༑འདི་ནི་ངར་འཛིན་རྟེན་དུའང་མི་འདོད་ལ། །ཞེས་གསུངས་པའི་ཕྱིར། དེའི་
ཐད་ཀྱི་རྣམ་བཤད་དགོངས་པ་རབ་གསལ་ལས། དེ་ལྟར་བདག་ཡོད་པ་དང་ངར་འཛིན་
གྱི་རྟེན་ཡིན་པ་དགག་པ་ནི་དགག་བྱ་ལ་དོན་དམ་གྱི་ཁྱད་པར་སྦྱར་བའི་དབང་དུ་བྱས་
པའོ༑ ༑ཞེས་གསུངས་པའི་ཕྱིར། ཞེས་དྭོགས་སློང་མཛད་དོ།།
དྭོགས་སློང་དེའི་ལན་དུ། འགའ་ཞིག་གིས། སློབ་དཔོན་ལེགས་ལྡན་གྱིས་རང་
གིས་བཀོད་པའི་བདག་སྐྱེ་མེད་པར་སྒྲུབ་པའི་རྟགས་ཀྱི་དམ་བཅའ་ལ་དོན་དམ་གྱི་ཁྱད་

པར་སྦྱར་བ་དང་། དཔལ་ལྡན་ཟླ་བས་དེ་ལྟར་སྦྱར་བ་གཉིས་མི་འདྲ་སྟེ། ལེགས་ལྡན་
གྱིས་མིག་སོགས་རང་ངོས་ནས་གྲུབ་པར་ཞལ་གྱིས་བཞེད་ལ། ཐལ་འགྱུར་བའི་ཕྱོགས་
ནས་གཞལ་ན་དེ་ཉིད་དོན་དམ་པར་གྲུབ་པའི་དོན་དུ་སོང་བས་དེའི་སྟེང་དུ་དོན་དམ་གྱི་
ཁྱད་པར་སྦྱར་བ་ལ་དགོས་པ་མེད་ལ། དཔལ་ལྡན་ཟླ་བས་མིག་སོགས་རང་ངོས་ནས་
གྲུབ་པར་ཞལ་གྱིས་མི་བཞེད་པས་ཟླ་བས་ལེགས་ལྡན་ལ་དོན་དམ་གྱི་ཁྱད་པར་སྦྱར་བ་
ལ་དགོས་མེད་ཀྱི་སྐྱོན་བརྗོད་མཛད་པ་དེ་ཟླ་བ་རང་ལ་མི་འཇུག་གོ །ཞེས་ལན་འདེབས་
མཛད༑ ལན་འདེབས་འདི་ལ་ཁ་ཅིག་གིས། གོང་བརྗོད་ཀྱི་ལན་འདེབས་མི་འཐད་
པར་ཐལ། སྐབས་འདིར་དཔལ་ལྡན་ཟླ་བས་ལེགས་ལྡན་ལ་དོན་དམ་གྱི་ཁྱད་པར་དེ་
ཆོས་ཅན་མིག་སོགས་ལ་སྦྱོར་རམ། དམ་བཅའ་བདག་སྐྱེ་མེད་པ་ལ་སྦྱོར་ཞེས་བརྟག་
པ་གཉིས་མཛད་པའི་ནང་ནས་དམ་བཅའ་བདག་སྐེ་འགོག་པའི་ཁྱད་པར་ལ་སྦྱོར་ན་མི་
འགྲིགས་ཞེས་དགག་པ་མཛད་པའི་སྐབས་ཡིན་གྱི། ཆོས་ཅན་མིག་སོགས་ལ་ཁྱད་པར་
དེ་སྦྱོར་བ་འགོག་པའི་སྐབས་མིན་ལ། བདག་སྐྱེ་རང་ངོས་ནས་ཡོད་པར་ལེགས་ལྡན་
གྱིས་ཞལ་གྱིས་བཞེད་པ་མེད་པས་ལན་དེ་འབྲེལ་མེད་ཀྱི་ལན་ཡིན་པའི་ཕྱིར། ཞེས་
གསུངས༑
མཁས་པ་ལ་ལའི་གསུང་རྒྱུན་དུ། སྤྱིར་དགག་བྱ་ལ་དོན་དམ་གྱི་ཁྱད་པར་སྦྱར་
ཚུལ་ལ། དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་ཚུལ་དང༌། དོན་གྱིས་
སྦྱར་ཚུལ་དང༌། གསར་དུ་སྦྱར་ཚུལ་དང་། བསམ་ངོ་ན་སྦྱར་ཚུལ་བཅས་རྣམ་པ་
བཞི་ཡོད་ཅིང་། སྐབས་འདིར་དཔལ་ལྡན་ཟླ་བས་ལེགས་ལྡན་ལ་བདག་སྐྱེ་འགོག་པའི་
རྟགས་དེའི་དམ་བཅའ་ལ་དོན་དམ་གྱི་ཁྱད་པར་སྦྱོར་བ་མི་འཐད་ཅེས་དགག་པ་མཛད་

པ་འདི་ནི། དོན་དམ་གྱི་ཁྱད་པར་གསར་དུ་སྦྱོར་བ་མི་འཐད་ཅེས་གསུངས་པ་ཡིན་ལ།
ཟླ་བ་རང་ཉིད་ཀྱིས་རྟག་བདག་འགོག་པ་ལྟ་བུ་ལ་དོན་དམ་གྱི་ཁྱད་པར་སྦྱར་བ་གསུངས་
པ་ནི། ཕ་རོལ་པོའི་བསམ་ངོ་ན་ཁྱད་པར་དེ་སྦྱར་བ་ཡིན་གྱི་དོན་དམ་གྱི་ཁྱད་པར་གསར་
དུ་སྦྱར་བ་མིན་པས་མི་འདྲ་བའི་ཕྱིར་རོ། །རང་གཞན་གྱི་དངོས་སྨྲ་བས་སྒྲོ་བཏགས་
པའི་གཙོ་བོ་སོགས་འགོག་པ་ན་ཕ་རོལ་པོའི་བསམ་ངོ་ན་དོན་དམ་གྱི་ཁྱད་པར་སྦྱོར་བའི་
སྐབས་ཡོད་པར་ལམ་རིམ་ཆེན་མོ་ལས་གསུངས་པའི་ཕྱིར་ཏེ། ལམ་རིམ་ཆེན་མོ་
ཤོག ༦༦༤ ལས། གཞན་ཡང་དབུ་མ་པས་ཐ་སྙད་དུ་གྲུབ་པར་མི་འདོད་པ་རང་
གཞན་གྱི་སྡེ་པ་དངོས་པོར་སྨྲ་བའི་འདོད་པ་ཐུན་མོང་མ་ཡིན་པས་སྒྲོ་བཏགས་པ་རྣམས་
འགོག་པ་ནའང་། དེ་དག་ལ་བསམ་ངོ་ན་སྦྱར་དགོས་པའི་སྐབས་འགའ་རེ་མ་གཏོགས་
པ་དོན་ལ་ནི་རང་གི་ངོ་བོས་གྲུབ་པའི་རང་བཞིན་ཞེས་པའི་ཁྱད་པར་གསར་དུ་སྦྱར་མི་
དགོས་ཏེ། དེ་དག་ལ་དོན་དེ་གྲུབ་མཐའ་སྨྲ་བ་དེ་དག་གིས་ཁས་བླངས་ཟིན་པའི་ཕྱིར་
རོ༑ ༑ཞེས་གསུངས་པའི་ཕྱིར། ཞེས་གསུངས། གསུང་ལན་འདི་ནི་གོ་ཟབ་དང་ལྡན་
ཡང་ད་དུང་དཔྱད་དགོས་པ་ནི་བསམ་ངོ་ན་དོན་དམ་གྱི་ཁྱད་པར་སྦྱར་བའི་གོ་དོན་ཇི་
ལྟ་བུ་ཞིག་ཡིན་པ་དང་། རང་གཞན་གྱི་དངོས་སྨྲ་བའི་གྲུབ་མཐས་སྒྲོ་བཏགས་པའི་དོན་
འགོག་པའི་སྐབས་གང་ཡིན་ཐམས་ཅད་ལ་བསམ་ངོ་ན་དོན་དམ་གྱི་ཁྱད་པར་སྦྱར་བར་
ཁས་ལེན་ན། གོང་དུ་ལམ་རིམ་དུ་དེ་དག་ལ་བསམ་ངོ་ན་སྦྱོར་བའི་སྐབས་འགའ་རེ་
མ་གཏོགས་ཞེས་དང༌། རྣམ་བཤད་དགོངས་པ་རབ་གསལ་ལས་ཀྱང་། དེ་ལྟར་བདག་
ཡོད་པ་དང་ངར་འཛིན་གྱི་རྟེན་ཡིན་པ་འགོག་པ་ནི་དགག་བྱ་ལ་དོན་དམ་གྱི་ཁྱད་པར་
སྦྱར་བའི་དབང་དུ་བྱས་པའོ། །ཞེས་དམིགས་ཀྱིས་བསལ་ཏེ་གསུངས་པ་དང་འགལ་

ལ༑ དེ་དག་འགོག་པ་ན་བསམ་ངོ་ན་དོན་དམ་གྱི་ཁྱད་པར་སྦྱར་བ་དང་མ་སྦྱར་བའི་
སྐབས་གཉིས་རེ་ཡོད་ན། དེ་གཉིས་ཀྱི་ཁྱད་པར་ཞིབ་མོར་མ་འདྲེས་པར་ཕྱེ་དགོས་པ་
འདུག་གོ།
མཁས་པའི་གསུང་དུ་དགག་བྱ་ལ་དོན་དམ་གྱི་ཁྱད་པར་སྦྱོར་ཚུལ་རྣམ་པ་བཞི་
ཡོད་པར་གསུངས་པ་ལུང་ཁུངས་དང་སྦྱར་ཏེ་རགས་ཙམ་བཀོད་ན། དེ་ལ་དགག་བྱ་
ལ་དོན་དམ་གྱི་ཁྱད་པར་དངོས་སུ་སྦྱར་བ་ནི། ཤེར་ཕྱིན་འབུམ་པར། དེ་ཡང་འཇིག་
རྟེན་གྱི་ཐ་སྙད་དུ་ཡིན་གྱི་དོན་དམ་པར་མ་ཡིན་ནོ། །ཞེས་གསུངས་པ་ལྟ་བུ་ཡིན་ལ།
ཁྱད་པར་དོན་གྱིས་སྦྱར་བ་ནི་མདོ་སྡེ་གང་དུ་དེ་འདྲའི་ཁྱད་པར་སྦྱར་བའི་ཚིག་དངོས་
སུ་མེད་པར་སྐྱེ་བ་དང་འགག་པ་མེད་ཅེས་གསུངས་པ་ལྟ་བུ་ལ་བྱ་དགོས་ཏེ། ལེགས་
བཤད་སྙིང་པོ་དེབ་གཟུགས་ཤོག ༨༩ ལས། དགག་བྱ་ལ་ཁྱད་པར་སྐབས་དེར་མ་
སྦྱར་བའི་སྐྱེ་བ་མེད་པ་ལ་སོགས་པ་སྒྲ་ཇི་བཞིན་པ་མིན་པས་ངེས་དོན་མ་ཡིན་ནོ་སྙམ་
དུ་མི་བཟུང་སྟེ། དཔེར་ན། འབུམ་ལས། དེ་ཡང་འཇིག་རྟེན་གྱི་ཐ་སྙད་དུ་ཡིན་གྱི་
དོན་དམ་པར་མིན་ནོ། །ཞེས་ཆོས་རྣམས་ཀྱི་སྐྱེ་བ་སོགས་ལ་སྐབས་གཅིག་ཏུ་སྦྱར་ན།
སྐབས་གཞན་དུ་ཡང་དོན་གྱིས་སྦྱར་ཟིན་པས་དངོས་སུ་མ་སྨོས་པ་དེ་དག་ཀྱང་སྒྲ་ཇི་
བཞིན་པ་ཡིན་ནོ། །ཞེས་གསུངས་པའི་ཕྱིར་རོ། །དགག་བྱ་ལ་དོན་དམ་གྱི་ཁྱད་པར་
གསར་དུ་སྦྱར་བ་དང་། བསམ་ངོ་ན་སྦྱར་བའི་ཚུལ་ནི་གཤམ་དུ་དེ་མ་ཐག་འགོད་པར་
འགྱུར་བའི་ལམ་རིམ་ཆེན་མོའི་ལུང་འདྲེན་དུ་གསལ་བར་ཐོན་པ་ཡིན་ནོ།།
དེ་ལ་སྤྱིར་དགག་བྱ་གང་འགོག་པ་ལ་དོན་དམ་གྱི་ཁྱད་པར་སྦྱོར་བ་དང་མི་སྦྱོར་
བའི་ཚུལ་ནི། ལམ་རིམ་ཆེན་མོ་ཤོག ༦༦༤ ལས། གཉིས་པ་དེ་དགག་བྱ་གཞན་ལ་

སྦྱོར་བ་དང་མི་སྦྱོར་བའི་ཚུལ་ནི། རི་བོང་གི་རྭ་དང་མོ་གཤམ་གྱི་བུ་ལ་སོགས་པ་གཏན་
མེད་པ་རྣམས་མེད་དོ་ཞེས་སྨྲ་བ་ན་ཁྱད་པར་དེ་སྦྱོར་མི་དགོས་པ་དེ་བཞིན་དུ། ཤེས་
བྱ་ལ་ཡོད་ཀྱང་ཡུལ་དུས་འགའ་ཞིག་ན་ཡོད་པ་འགའ་ཞིག་ན་མེད་པ་རྣམས་ཀྱང་ཡུལ་
དུས་དེ་དང་དེར་མེད་པར་བརྗོད་པ་ནའང་ཁྱད་པར་དེ་སྦྱར་མི་དགོས་སོ། །གཞན་ཡང་
དབུ་མ་པས་ཐ་སྙད་དུ་གྲུབ་པར་མི་འདོད་པ་རང་བཞན་གྱི་སྡེ་པ་དངོས་པོར་སྨྲ་བའི་འདོད་
པ་ཐུན་མོང་མ་ཡིན་པས་སྒྲོ་བཏགས་པ་རྣམས་འགོག་པ་ནའང་དེ་དག་ལ་བསམ་ངོ་ན་
སྦྱར་དགོས་པའི་སྐབས་འགའ་རེ་མ་གཏོགས་པ་དོན་ལ་ནི་རང་གི་ངོ་བོས་གྲུབ་པའི་རང་
བཞིན་ཞེས་པའི་ཁྱད་པར་གསར་དུ་སྦྱར་མི་དགོས་ཏེ། དེ་དག་ལ་དོན་དེ་གྲུབ་མཐའ་
སྨྲ་བ་དེ་དག་གིས་ཁས་བླངས་ཟིན་པའི་ཕྱིར་རོ། །འདི་དག་ལས་གཞན་པ་དབུ་མ་པས་
ཐ་སྙད་དུ་རྣམ་པར་འཇོག་པའི་དོན་རྣམས་ལ་ནི་ཇི་འདྲ་ཞིག་ཡིན་ཡང་དེ་དག་འགོག་
པའི་སྐབས་སུ་ནི་ཁྱད་པར་དེ་མ་སྦྱར་ན། འགོག་མཁན་གྱི་རིགས་པ་ཉིད་ལའང་སྐྱོན་
མཚུངས་པར་འཇུག་པས་སུན་འབྱིན་ལྟར་སྣང་འབའ་ཞིག་ཏུ་འགྱུར་བས་སྦྱར་དགོས་
སོ༑ ༑ཞེས་གསུངས་སོ།།
དེ་ལྟར་དཔལ་ལྡན་ཟླ་བས་དགག་པ་མཛད་པ་ལ། སློབ་དཔོན་ལེགས་ལྡན་འབྱེད་
ཀྱིས་དབུ་མ་པས་དངོས་པོར་སྨྲ་བ་ལ་དོན་དམ་པའི་སྐྱེ་བ་མེད་པར་སྒྲུབ་པ་ན་བདེན་གཉིས་
ཀྱི་ཁྱད་པར་དོར་བའི་མིག་སོགས་སྤྱི་ཙམ་ཞིག་ཆོས་ཅན་དུ་འཛིན་ཆོག་པས་གཞི་ཆོས་
ཅན་མ་གྲུབ་པའི་སྐྱོན་དེ་རྣམས་མི་འཇུག་ཅེས་དཔེ་དང་སྦྱར་ཏེ་ལན་མཛད་ལ། སློབ་
དཔོན་ལེགས་ལྡན་གྱིས་ལན་དེ་ལྟར་མཛད་པ་ནི། སློབ་དཔོན་ལེགས་ལྡན་འབྱེད་རང་
ཉིད་ཀྱི་ཐུགས་ལ་དབུ་མ་པས་གྲངས་ཅན་ལ་བདག་སྐྱེ་མེད་པར་སྒྲུབ་པ་དང་། རང་

སྡེ་དངོས་སྨྲ་བ་ལ་བདེན་མེད་སྒྲུབ་པ་ན་རྒོལ་བ་གཉིས་ཀས་ཆོས་ཅན་དང་རྟགས་སོགས་
ཚད་མས་གྲུབ་ཚུལ་འདོད་པ་མཐུན་པ་འཇོག་རྒྱུ་ཡོད་པས་བློ་གནོད་མེད་ལ་སྣང་བའི་
དབང་གིས་བཞག་པ་མིན་པའི་སྡོད་ལུགས་སུ་གྲུབ་པའི་དོན་དམ་དང༌། དེ་ལྟར་སྣང་
བ་ལྟར་མ་གྲུབ་པའི་རྫུན་པ་གང་གིས་ཀྱང་ཁྱད་པར་མ་བྱས་པའི་མིག་སོགས་སྤྱི་ཙམ་
ཞིག་ཆོས་ཅན་དུ་བཟུང་ཆོག་སྙམ་དུ་དགོངས་པ་ཡིན་ཏེ། ལེགས་བཤད་སྙིང་པོ་
ཤོག ༡༨༢ ལས། དེའི་ཕྱིར་རང་རྒྱུད་པ་རྣམས་ཀྱི་ལྟར་ན་མིག་སོགས་ཀྱི་ཆོས་ཅན་
ཤེས་བྱ་ཡང་དག་པ་དེ་འདྲ་བར་ཤེས་པ་མ་འཁྲུལ་པས་རྙེད་ཀྱང༌། བདེན་གཉིས་སུ་
གྲུབ་པའི་ཐ་སྙད་དང་དོན་གང་གིས་ཀྱང་ཁྱད་པར་དུ་བྱས་ནས་གྲུབ་མི་དགོས་ཤིང་། དེ་
ཁྱད་གཞིར་བཟུང་ནས་དོན་དམ་པར་ཡོད་མེད་དཔྱད་པས་ཆོག་པས་སྤྱི་ཆོས་ཅན་དུ་
བཟུང་བ་ལ། བདེན་གཉིས་ཀྱི་ཁྱད་པར་ལ་བརྟགས་པའི་སྐྱོན་བརྗོད་ག་ལ་འཇུག་སྙམ་
དུ་སེམས་སོ། །ཞེས་གསུངས་པའི་ཕྱིར། མདོར་ན། དེའི་ཚེ། རྒོལ་སྔ་ཕྱི་གཉིས་
ཀས་ཚད་མས་གྲུབ་ཚུལ་འདོད་ཚུལ་མཐུན་པའི་ཆོས་ཅན་ཞིག་ཡོད་པས་དེ་ཁྱད་གཞིར་
འཛིན་པས་ཕྱོགས་ཆོས་སམ་རྟགས་མ་གྲུབ་པའི་སྐྱོན་མེད་ཅེས་དགོངས་ལ། དེ་ལྟར་
རང་རྒྱུད་པས་ཆོས་ཅན་མཐུན་སྣང་བ་འདོད་པ་དེ་ལ་ཕྱོགས་ཆོས་སམ་རྟགས་མ་གྲུབ་
པའི་སྐྱོན་བརྗོད་དཔལ་ལྡན་ཟླ་བས་མཛད་པ་ཡིན་ནོ།།
འོ་ན་སྐབས་འདིར་རང་རྒྱུད་པས་འདོད་པའི་ཆོས་ཅན་མཐུན་སྣང་བའི་དོན་གང་
ཡིན་ཞེ་ན། ལམ་རིམ་ཆེན་མོ་ཤོག ༦༩༧ ལས། མཐུན་སྣང་དུ་གྲུབ་པའི་དོན་
ཡང་༑ ཕྱི་རྒོལ་ལ་ཚད་མ་ཇི་འདྲ་བ་ཞིག་གིས་གྲུབ་པའི་ཚད་མ་དེ་འདྲ་བ་ཞིག་གིས་
སྔ་རྒོལ་ལའང་གྲུབ་པའོ། །ཞེས་གསུངས་པ་ལྟར་རོ། །དེ་ཡང་རང་རྒྱུད་པ་ལྟར་ན།

དབུ་མ་པས་དངོས་སྨྲ་བ་ལ་བདེན་མེད་སྒྲུབ་པ་དེའི་ཚེ། ཕྱིར་རྒོལ་དངོས་སྨྲ་བས་ཆོས་
ཅན་མིག་སོགས་ཇི་ལྟར་ཚད་མས་གྲུབ་ཚུལ་ནི། མིག་སོགས་རང་ངོས་ནས་གྲུབ་པར་
སྣང་བ་ལ་མ་འཁྲུལ་པའི་ཚད་མས་གྲུབ་ཅིང༌། སྔ་རྒོལ་དབུ་མ་པ་རང་ཉིད་ཀྱིས་མིག་
སོགས་ཚད་མས་གྲུབ་ཚུལ་ཡང་དེ་ལྟར་འདོད་པའོ། །དེ་ལ་དབུ་མ་ཐལ་འགྱུར་བའི་
ལུགས་འདིར། རང་རྒྱུད་པས་དངོས་སྨྲ་བ་ལ་བདེན་མེད་སྒྲུབ་པའི་རྟགས་བཀོད་པའི་
ཚེ་ཆོས་ཅན་མཐུན་སྣང་བ་མེད་པ་མ་ཟད། ཐལ་འགྱུར་བས་རང་རྒྱུད་པ་མན་ཆད་
ལ་བདེན་མེད་སྒྲུབ་པ་ནའང་ཆོས་ཅན་མཐུན་སྣང་བ་མེད་པ་ཡིན་ཏེ། དེ་དག་གི་ཚེ་
རྒོལ་སྔ་རྒོལ་ཕྱིར་རྒོལ་གཉིས་ལ་ཆོས་ཅན་ཚད་མས་གྲུབ་ཚུལ་ཐུན་མོང་བ་བཞག་ཏུ་
མེད་པའི་ཕྱིར་ཏེ། ལམ་རིམ་ཆེན་མོ་ཤོག ༦༩༨ ལས། འདིར་ཕྱི་རྒོལ་གང་དང་
མཐུན་སྣང་དུ་གྲུབ་པའི་ཆོས་ཅན་མི་འགྲུབ་པའི་མི་འགྲུབ་ལུགས་སྟོན་པའི་ཕྱི་རྒོལ་དེ་
ནི༑ ཚིག་གསལ་ལས་གསུངས་པའི་སྐབས་འདིར་ནི་བདག་སྐྱེ་འགོག་པའི་ཕྱི་རྒོལ་ཡིན་
མོད་ཀྱང་། སྤྱིར་ནི་དངོས་པོ་རྣམས་ལ་དོན་དམ་པར་རང་བཞིན་ཡོད་པར་འདོད་པའི་
དངོས་པོར་སྨྲ་བ་དང༌། ཐ་སྙད་དུ་དེ་དག་ལ་རང་གི་མཚན་ཉིད་ཀྱིས་གྲུབ་པའི་
རང་བཞིན་ཡོད་པར་འདོད་པའི་རང་རྒྱུད་པ་གཉིས་ཀ་ཡིན་ནོ། །ཞེས་གསུངས་པའི་
ཕྱིར་རོ།།
དེ་ལ་སྐབས་འདིར་དྭོགས་གནས་ཅུང་ཟད་དཔྱད་ན། ཆོས་ཅན་མཐུན་སྣང་
བའི་དོན། ཕྱི་རྒོལ་ལ་ཚད་མ་ཇི་འདྲ་བ་ཞིག་གིས་གྲུབ་པའི་ཚད་མ་དེ་འདྲ་བ་ཞིག་གིས་
སྔ་རྒོལ་ལའང་གྲུབ་པའོ། །ཞེས་པ་དེ། སྔ་རྒོལ་དང་ཕྱིར་རྒོལ་ཆོས་ཅན་ཚད་མ་གང་
གིས་གྲུབ་པའི་ཚད་མས་གྲུབ་ཚུལ་འདོད་པ་མཐུན་པ་ཙམ་ལ་བྱེད་ན། འོ་ན། ཐལ་

འགྱུར་བའི་ལུགས་གཞིར་བཞག་ཚེ། སློབ་དཔོན་ལེགས་ལྡན་གྱིས་གྲངས་ཅན་ལ་མིག་
སོགས་ཆོས་ཅན། བདག་ལས་མི་སྐྱེ་སྟེ། ཡོད་པའི་ཕྱིར། དཔེར་ན། ཤེས་པ་ཡོད་པ་
བཞིན་ནོ། །ཞེས་བཀོད་པའི་ཚེ་རྟགས་དེ་ལ་ཆོས་ཅན་མཐུན་སྣང་བ་ཡོད་པར་ཐལ།
རྒོལ་སྔ་རྒོལ་ཕྱི་རྒོལ་གཉིས་ཆོས་ཅན་ཇི་ལྟར་ཚད་མས་གྲུབ་ཚུལ་འདོད་པ་མཐུན་པའི་
ཕྱིར་ཏེ། གཉིས་ཀས་མིག་སོགས་རང་ངོས་ནས་ཡོད་པ་ལ་མ་འཁྲུལ་བའི་ཚད་མས་
གྲུབ་པར་འདོད་པ་མཐུན་པའི་ཕྱིར། འདོད་མི་ནུས་ཏེ། དེ་འདྲའི་རྟགས་དེ་ལ་ཆོས་
ཅན་མཐུན་སྣང་བ་ཡོད་པ་དཔལ་ལྡན་ཟླ་བས་བཀག་པའི་ཕྱིར་རོ།།
ཡང་གོང་གི་དོན། ཕྱི་རྒོལ་གྱི་རྒྱུད་ཀྱི་ཚད་མ་ཇི་འདྲ་ཞིག་གིས་ཆོས་ཅན་གྲུབ་
པའི་ཚད་མ་དེ་འདྲ་ཞིག་གིས་སྔ་རྒོལ་གྱིས་ཀྱང་གྲུབ་པ་ལ་འདོད་ན། འོ་ན། སློབ་དཔོན་
ལེགས་ལྡན་གྱིས་གྲངས་ཅན་ལ་བདག་སྐྱེ་མེད་པར་སྒྲུབ་པ་དང༌། ཐལ་འགྱུར་བས་
རང་རྒྱུད་པ་མན་ཆད་ལ་བདེན་མེད་སྒྲུབ་པའི་རྟགས་གང་བཀོད་ཐམས་ཅད་ལ་ཆོས་
ཅན་མཐུན་སྣང་བ་ཡོད་པར་ཐལ། དེ་དག་གི་ཚེ་ཕྱིར་རྒོལ་གྱི་རྒྱད་ཀྱི་ཚད་མ་ཇི་འདྲ་
ཞིག་གིས་ཆོས་ཅན་ཚད་མས་གྲུབ་ཀྱང་སྔ་རྒོལ་གྱི་རྒྱུད་ཀྱི་ཚད་མ་དེ་མཐུན་ཞིག་གིས་
ཆོས་ཅན་ཚད་མས་གྲུབ་པ་ཡིན་པའི་ཕྱིར། གཉིས་ཀའི་རྒྱུད་ཀྱི་ཚད་མ་ནི་མིག་སོགས་
རང་ངོས་ནས་ཡོད་པར་སྣང་བ་ལ་འཁྲུལ་པར་འདྲ་ཞིང༌། དེ་འདྲའི་འཁྲུལ་པའི་ཚད་
མས་མིག་སོགས་འཇལ་བར་མཚུངས་པའི་ཕྱིར་རོ།།
དེས་ན་རྒོལ་སྔ་རྒོལ་ཕྱི་རྒོལ་གཉིས་ཆོས་ཅན་ཚད་མས་གྲུབ་ཚུལ་འདོད་པ་མཐུན་
པ་ལྟར་དེ་འདྲའི་ཚད་མས་གཉིས་ཀས་ཆོས་ཅན་གྲུབ་པ་ལ་བྱེད་དམ་སྙམ་ཡང་། ད་
དུང་དྭོགས་པའི་གནས་འདི་ལྟར་ཡོད་དེ། འོ་ན། སངས་རྒྱས་པས་བྱེ་བྲག་པ་ལ་སྒྲ་

མི་རྟག་པ་སྒྲུབ་པའི་རྟགས་བཀོད་པ་དེའི་ཚེ། ཆོས་ཅན་མཐུན་སྣང་བ་མེད་པར་ཐལ།
དེ་ལྟར་བཀོད་པའི་ཚེ་རྒོལ་བ་གཉིས་ཀས་ཆོས་ཅན་ཚད་མས་གྲུབ་ཚུལ་འདོད་པ་མཐུན་
ཞིང་༑ དེ་འདྲའི་འདོད་མཐུན་གྱི་ཚད་མས་གཉིས་ཀས་ཆོས་ཅན་གྲུབ་པར་མ་ཡིན་པའི་
ཕྱིར་ཏེ། སྔ་རྒོལ་སངས་རྒྱས་པ་དེ་ཐལ་འགྱུར་བ་ལ་བྱེད་ན་ཕྱི་རྒོལ་དང་ཆོས་ཅན་
ཚད་མས་གྲུབ་ཚུལ་འདོད་མཐུན་མེད། རང་རྒྱུད་པ་མན་ཆད་ལ་བྱེད་ན། ཚད་མས་
གྲུབ་ཚུལ་འདོད་མཐུན་ཡོད་ཀྱང༌། དེ་འདྲའི་འདོད་པ་མཐུན་པའི་ཚད་མ་དེས་ཆོས་
ཅན་གྲུབ་པ་མེད་པའི་ཕྱིར་ཏེ། རང་ངོས་ནས་གྲུབ་པར་སྣང་བ་ལ་མ་འཁྲུལ་པའི་ཚད་
མས་ཆོས་ཅན་གྲུབ་པ་མེད་པའི་ཕྱིར་དང་། དེ་བཞིན་དུ་ཐལ་འགྱུར་བའི་ལུགས་འདིར་
ཆོས་ཅན་མཐུན་སྣང་འགོག་མི་རིགས་པར་ཐལ། ཆོས་ཅན་མཐུན་སྣང་དུ་གྲུབ་པའི་
རྟགས་ཡོད་པའི་ཕྱིར་ཏེ། ཐལ་འགྱུར་བས་སྔ་རྒོལ་བྱས་ཏེ། ཐལ་འགྱུར་བ་ཞིག་ལ་
ཐར་པ་ཡོད་པར་སྒྲུབ་པའི་རྟགས་བཀོད་པ་དེའི་ཚེ་རྟགས་དེའི་ཆོས་ཅན་ཐ་མལ་པའི་
རྣམ་སྨིན་གྱི་ཕུང་པོ་རྒོལ་བ་གཉིས་ཀ་ལ་མཐུན་སྣང་དུ་གྲུབ་པའི་ཕྱིར་ཏེ། དེའི་ཚེ་རྒོལ་
བ་གཉིས་ཀ་ཐལ་འགྱུར་བ་ཡིན་པས་གཉིས་ཀས་ཆོས་ཅན་དེ་རང་ངོས་ནས་གྲུབ་པར་
སྣང་བ་ལ་འཁྲུལ་པའི་ཚད་མས་གྲུབ་པར་འདོད་པ་མཐུན་ཞིང་། གཉིས་ཀས་ཆོས་ཅན་
དེ་དེ་འདྲས་འདོད་མཐུན་གྱི་ཚད་མ་དེ་ཉིད་ཀྱིས་གྲུབ་པའི་ཕྱིར་རོ། །རྩ་བའི་ཐལ་འགྱུར་
དང་པོ་ལ་འདོད་ལན་བྱ་མི་ནུས་ཏེ། ཚིག་གསལ་ལས། དཔེ་ལའང་འདྲ་བ་མ་ཡིན་
ཏེ༑ ཞེས་གསུངས་པའི་ཕྱིར།
དེ་ལྟར་དཔྱད་པ་ལ། འགའ་ཞིག་གིས་འདི་ལྟར་གསུངས་ཏེ། སྒྲ་རྟག་མི་རྟག་
དཔྱོད་པ་དེ་ཀུན་རྫོབ་ལ་དཔྱོད་པ་ཡིན་ཞིང་། དབུ་མ་པས་གྲངས་ཅན་ལ་བདག་སྐྱེ་

འགོག་པ་ནི་དོན་དམ་ལ་དཔྱོད་པའི་སྐབས་ཡིན་པས་དོན་དམ་ལ་དཔྱོད་ཚེ་ཆོས་ཅན་
མཐུན་སྣང་བ་མེད། ཀུན་རྫོབ་ལ་དཔྱོད་པའི་ཚེ་ཆོས་ཅན་མཐུན་སྣང་བ་ཡོད་གསུངས།
འོ་ན། གོང་དུ་ལམ་རིམ་ལས་གསུངས་པ་དེ། ཆོས་ཅན་མཐུན་སྣང་བའི་དོན་མ་ཡིན་
པར་ཐལ། ཆོས་ཅན་མཐུན་སྣང་བ་ལ་དོན་དེ་ཚང་བས་མ་ཁྱབ་པའི་ཕྱིར་ཏེ། སངས་
རྒྱས་པས་བྱེ་བྲག་པ་ལ་སྒྲ་མི་རྟག་པར་སྒྲུབ་པའི་ཚེ། རྟགས་དེའི་ཆོས་ཅན་མཐུན་སྣང་
དུ་གྲུབ་པ་ཡོད་ཀྱང་དེ་ལ་ལམ་རིམ་ནས་གསུངས་པའི་དོན་མ་ཚང་བའི་ཕྱིར་ཏེ། གོང་
དུ་དཔྱད་པས་རྟོགས་ནུས་པའི་ཕྱིར་དང་། གཞན་ཡང་ཐལ་འགྱུར་བའི་ལུགས་འདིར་
ཆོས་ཅན་མཐུན་སྣང་བ་ཁས་ལེན་རིགས་པར་ཐལ། འདོད་པའི་ཕྱིར། འདོད་མི་ནུས་
ཏེ༑ དཔལ་ལྡན་ཟླ་བས་དེ་བཀག་པའི་ཕྱིར་དང༌། ཆོས་ཅན་མཐུན་སྣང་དུ་གྲུབ་པའི་
རྟགས་ཡོད་ན་རང་རྒྱུད་ཀྱི་རྟགས་ཡོད་དགོས་པའི་ཕྱིར་དང༌། གཞན་ཡང༌། དོན་
དམ་ལ་དཔྱོད་པའི་ཚེ་ཡང་ཆོས་ཅན་མཐུན་སྣང་བ་ཁས་ལེན་རིགས་པར་ཐལ།སྟོང་
ཉིད་རྟོགས་པའི་ཐལ་འགྱུར་བས་སྔ་རྒོལ་བྱས་ཏེ། སྟོང་ཉིད་མ་རྟོགས་ཀྱང་སྟོང་ཉིད་
ལ་གོ་བ་རྣམ་དག་ཐོབ་པའི་ཕྱི་རྒོལ་ཞིག་ལ་མྱུ་གུ་ལྟ་བུ་བདེན་མེད་སྒྲུབ་པའི་རྟགས་བཀོད་
པའི་ཚེ་ཆོས་ཅན་མཐུན་སྣང་བ་འཇོག་རིགས་པའི་ཕྱིར་ཏེ། དེའི་ཚེ་རྒོལ་སྔ་ཕྱི་གཉིས་
ཀས་ཆོས་ཅན་ཚད་མས་གྲུབ་ཚུལ་འདོད་པ་མཐུན་ཞིང་། དེ་འདྲའི་འདོད་མཐུན་ཚད་
མ་དེ་འདྲ་ཞིག་གིས་རྒོལ་བ་གཉིས་ཀས་ཆོས་ཅན་ཚད་མས་གྲུབ་པའི་ཕྱིར་རོ། །རྟགས་
དང་པོ་གྲུབ་སྟེ། ཕྱི་རྒོལ་དེས་ཆོས་ཅན་འཇལ་བའི་ཚད་མ་དེ་མིག་སོགས་རང་ངོས་
ནས་གྲུབ་པར་སྣང་བ་ལ་འཁྲུལ་བ་མ་རྟོགས་ཀྱང་། དེས་དེ་དེ་ལ་འཁྲུལ་པའི་ཚད་མར་
ཁས་ལེན་པའི་ཕྱིར་ཏེ། དེ་རང་ངོས་ནས་མ་གྲུབ་པ་ལ་གོ་བ་རྣམ་དག་ཐོབ་པའི་གང་

ཟག་ཡིན་པའི་ཕྱིར་སྙམ་དུ་དྭོགས་སོ། །གང་ལྟར་ཡང་ལམ་རིམ་ལས་གསུངས་པ་དེ།
སྤྱིར་ཆོས་ཅན་མཐུན་སྣང་བའི་དོན་དུ་མི་འཇོག་ན། ཚད་ལྡན་གྱི་ཁུངས་དྲངས་ཏེ་ཆོས་
ཅན་མཐུན་སྣང་བའི་དོན་ལེགས་པོ་ཞིག་འཇོག་དགོས་སོ། །གཞན་ཡང་དོན་དམ་ལ་
དཔྱོད་ཚེ་དང༌། ཀུན་རྫོབ་ལ་དཔྱོད་ཚེ་ཆོས་ཅན་མཐུན་པ་ཡོད་མེད་ཀྱི་ཁྱད་པར་འབྱེད་
ན་དོན་དམ་ལ་དཔྱོད་པ་དང་། ཀུན་རྫོབ་ལ་དཔྱོད་པའི་ཁྱད་པར་གང་ཡིན་རྣམ་དབྱེ་
འབྱེད་དགོས་པས། བདག་སྐྱེ་ཡོད་མེད་དཔྱོད་པ་དེ་དོན་དམ་ལ་དཔྱོད་པ་ཡིན་ན། རྒྱུ་
མེད་ལས་སྐྱེ་མི་སྐྱེ་དཔྱོད་པ་དེ་ཡང་དོན་དམ་ལ་དཔྱོད་པ་ཡིན་མིན་དང་། དེ་བཞིན་
དུ་ཆ་བཅས་ཡིན་མིན་དཔྱོད་པ་སོགས་དོན་དམ་ལ་དཔྱོད་པ་ཡིན་ན། བདག་རྟག་མི་
རྟག་དཔྱོད་པ་ཡང་དེར་འགྲོ་བར་དྭོགས་པས་ཞིབ་མོར་དཔྱད་པར་བྱའོ།། ཚིཊ
ད་ནི། རང་རྒྱུད་པས་བདེན་གཉིས་ཀྱི་ཁྱད་པར་དོར་བའི་མིག་སོགས་སྤྱི་ཙམ་
ཆོས་ཅན་དུ་འཛིན་པས་ཆོས་ཅན་མཐུན་སྣང་བར་ཡོད་པ་འདོད་པ་འདི། དཔལ་ལྡན་
ཟླ་བས་ཇི་ལྟར་འགོག་ཚུལ་བརྗོད་པར་བྱ་སྟེ། ལེགས་བཤད་སྙིང་པོ་ཤོག ༡༧༩ ལས།
དེའི་ལན་དུ་མིག་སོགས་ཀྱི་ཆོས་ཅན་གྱི་རང་གི་ངོ་བོ་དེ་ཕྱིན་ཅི་ལོག་ཙམ་གྱིས་རྙེད་པ་
མིན་པར་ལེགས་ལྡན་རང་ཉིད་ཀྱིས་ཁས་བླངས་ལ། ཕྱིན་ཅི་ལོག་མ་ལོག་ཐ་དད་པ་
སྟེ་དངོས་འགལ་ཡིན་པ་ལ་སོགས་པའི་རིགས་པ་བསྟན་ནས་བཀག་གོ་ཞེས་དང་། ལམ་
རིམ་ཆེན་མོ་ཤོག ༦༩༧ ལས། གཉིས་པ་དེ་དགག་པ་ལ་གཉིས། དོན་མི་འཐད་པ་
དང་༑ དཔེ་བཀོད་པ་དང་མི་འདྲའོ། །དང་པོ་ནི། ཚིག་གསལ་ལས། དེ་ནི་དེ་ལྟར་
མ་ཡིན་ཏེ། འདི་ལྟར་གང་གི་ཚེ་འདིར་སྐྱེ་བ་བཀག་པ་བསྒྲུབ་པར་བྱ་བའི་ཆོས་སུ་འདོད་
པ་དེའི་ཚེ་དེ་ཁོ་ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་

པ་ནི། ཉམས་པར་གྱུར་པར་འདིས་རང་ཉིད་ཀྱིས་ཁས་བླངས་པ་ཉིད་དོ། །ཕྱིན་ཅི་
ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཡིན་ནོ། །ཞེས་གསུངས་ལ། དེའི་དོན་
ནི༑ ལེགས་ལྡན་གྱིས་གྲངས་ཅན་ལ་མིག་སོགས་ཆོས་ཅན། བདག་ལས་མི་སྐྱེ་སྟེ།
ཡོད་པའི་ཕྱིར། ཞེས་བཀོད་པའི་བདེན་གཉིས་ཀྱི་ཁྱད་པར་དོར་བའི་མིག་སོགས་ཙམ་
ཆོས་ཅན་དུ་བཟུང་མི་རིགས་ཏེ། ཡུལ་གྱི་སྡོད་ལུགས་སྣང་བ་ལ་འཁྲུལ་པའི་ཚད་མའི་
རྙེད་དོན་དང་། དེ་ལྟར་སྣང་བ་ལ་མ་འཁྲུལ་པའི་ཚད་མའི་རྙེད་དོན་གཉིས་དངོས་
འགལ་ཡིན་པའི་ཕྱིར། ཞེས་པའི་རིགས་པ་འདིས་ཆོས་ཅན་མཐུན་སྣང་བ་བཀག་པར་
མཛད་དོ།།
འདི་ལ་དཔྱད་ན། འཁྲུལ་པའི་ཚད་མའི་རྙེད་དོན་དང་མ་འཁྲུལ་པའི་ཚད་མའི་
རྙེད་དོན་གཉིས་དོན་ལ་དངོས་འགལ་ཡིན་པའི་རྒྱུ་མཚན་གྱིས། དེ་གཉིས་གང་ཡང་
མ་ཡིན་པའི་མིག་སོགས་ཆོས་ཅན་དུ་བཟུང་རྒྱུ་མེད་པས། བདེན་གཉིས་ཀྱི་ཁྱད་པར་
དོར་བའི་མིག་སོགས་ཆོས་ཅན་དུ་བཟུང་མི་རུང་ལ། དེ་ལྟར་ན་གཞི་གང་གི་སྟེང་རྟགས་
ཡོད་པ་གྲུབ་པའི་གཞི་ཆོས་ཅན་མ་གྲུབ་པའི་སྐྱོན་དུ་འགྱུར་རོ་ཞེས་འགོག་པ་ཡིན་ན་ནི།
ཐལ་འགྱུར་བ་རང་ལའང་སྐྱོན་དེ་འཇུག་སྟེ། ཐལ་འགྱུར་བས་དངོས་སྨྲ་བ་ལ་མྱུ་གུ་
བདེན་མེད་སྒྲུབ་པའི་རྟགས་བཀོད་པ་ན། རྟགས་རྟེན་འབྲེལ་གང་གི་སྟེང་དུ་གྲུབ་པའི་
ཆོས་ཅན་མེད་པའི་ཕྱིར་ཏེ། བདེན་གཉིས་གང་རུང་མ་ཡིན་པའི་ཆོས་ཅན་མྱུ་གུ་མེད་
པའི་ཕྱིར་དང༌། སངས་རྒྱས་པས་བྱེ་བྲག་པ་ལ་སྒྲ་མི་རྟག་པར་སྒྲུབ་པའི་རྟགས་བཀོད་
པའི་ཚེ་ཡང༌། རྟགས་བྱས་པ་དེ་གང་གི་སྟེང་དུ་གྲུབ་པའི་ཆོས་ཅན་མེད་པར་འགྱུར་
ཏེ༑ ཡོད་ན་རྟག་མི་རྟག་གང་ཡང་མིན་པའི་སྒྲ་ཞིག་གི་སྟེང་དུ་གྲུབ་དགོས་པ་ལས་དེ་
འདྲའི་སྒྲ་མེད་པའི་ཕྱིར་སྟེ། ཞེས་དྭོགས་སློང་བྱས་པ་ལ།

འགའ་ཞིག་ན་རེ། མི་འདྲ་སྟེ། སློབ་དཔོན་ལེགས་ལྡན་གྱིས་མིག་སོགས་རང་
ངོས་ནས་གྲུབ་པར་ཁས་བླངས་པས་མིག་སོགས་རང་ངོས་ནས་གྲུབ་ན་དོན་དམ་པར་གྲུབ་
དགོས་པའི་ཕྱིར་ཞེས་གསུངས་ན་ཡང་། དེ་ཙམ་ལན་དུ་མི་བསམ་སྟེ། འདིར་རང་
རྒྱུད་པ་དང་ཐལ་འགྱུར་བ་རྩོད་པ་ནི། ཆོས་ཅན་དུ་གང་བཟུང་རྩོད་པ་ཡིན་གྱི། ཆོས་
ཅན་བདེན་གཉིས་གང་ཡིན་ཙམ་རྩོད་པ་མ་ཡིན་པའི་ཕྱིར། ལེགས་ལྡན་གྱིས་མིག་སོགས་
རང་ངོས་ནས་གྲུབ་པར་ཁས་ལེན་པས་དེ་དོན་དམ་པར་གྲུབ་པར་ཁས་བླང་དུ་སོང་ཡང་།
དེ་ཙམ་གྱིས་མིག་སོགས་ཆོས་ཅན་དུ་བཟུང་བ་ན། དོན་དམ་པའི་མིག་སོགས་ཆོས་ཅན་
བཟུང་མི་དགོས་པའི་ཕྱིར། དཔེར་ན། ཕྱི་རོལ་པས་སྒྲ་རྟག་པར་འདོད་ཀྱང་དེས་སྒྲ་
ཆོས་ཅན་དུ་ནམ་བཟུང་རྟག་པའི་སྒྲ་ཆོས་ཅན་དུ་བཟུང་མི་དགོས་པ་དང་། ཐལ་འགྱུར་
བས་མྱུ་གུ་རྫུན་པར་འདོད་ཀྱང་དེས་མྱུ་གུ་ཆོས་ཅན་དུ་ནམ་བཟུང་རྫུན་པའི་མྱུ་གུ་ཆོས་
ཅན་བཟུང་མི་དགོས་པའི་ཕྱིར་དང༌། ཆོས་ཅན་དེ་བདེན་གཉིས་གང་ཡིན་བརྟག་པ་
བྱེད་པ་དང༌། ཆོས་ཅན་དུ་གང་བཟུང་བརྟག་པ་བྱེད་ཚུལ་མི་གཅིག་པའི་ཕྱིར་ཏེ། ཆོས་
ཅན་དེ་བདེན་གཉིས་གང་ཡིན་བརྟག་པ་བྱེད་པ་ན། དེ་འཁྲུལ་པའི་ཚད་མའི་རྙེད་དོན་
ནམ་མ་འཁྲུལ་པའི་ཚད་མའི་རྙེད་དོན་གཉིས་གང་ཡིན། ཞེས་བརྟག་པ་གཉིས་ཀྱིས་
ཆོག་ལ། ཆོས་ཅན་གང་བཟུང་བརྟག་པ་བྱེད་པ་ན། འཁྲུལ་པའི་ཚད་མའི་རྙེད་དོན་
དང་༑ མ་འཁྲུལ་པའི་ཚད་མའི་རྙེད་དོན་དང༌། དེ་གཉིས་ཀྱི་ཁྱད་པར་དོར་བའི་སྤྱི་
ཙམ་སྟེ་ཆོས་ཅན་དུ་གང་བཟུང་ཞེས་བརྟག་པ་གསུམ་བྱེད་དགོས་པའི་ཕྱིར་ཏེ། ལེགས་
བཤད་སྙིང་པོ་ཤོག ༡༨༥ ལས། རྟགས་ལ་བདེན་གཉིས་ཀྱི་བརྟག་པ་གཉིས་ལས་མ་
མཛད་པ་ལྟར་ན། རྟགས་ཀྱི་དོན་གང་ཡིན་ཞེས་དྲི་དགོས་ལ། དེ་གཉིས་གང་གིས་

ཀྱང་ཁྱད་པར་དུ་མ་བྱས་པའི་ཙམ་པོ་དང་བཅས་པའི་བརྟག་པ་གསུམ་བྱས་པའི་སྐབས་
སུ་རྟགས་སུ་གང་འགོད་ཅེས་དྲི་དགོས་སོ། །ཞེས་གསུངས་པ་ལྟར་ཡིན་པའི་ཕྱིར་རོ།།
ཡང་། འཁྲུལ་པའི་ཚད་མའི་རྙེད་དོན་དང་མ་འཁྲུལ་པའི་ཚད་མའི་རྙེད་དོན་
ལ་གཉིས་དང་གཉིས་མ་ཡིན་གྱི་ཕུང་གསུམ་སེལ་བའི་དངོས་འགལ་ཡིན་པ་ཙམ་གྱིས་
དེ་ལྟར་འགོག་པ་མིན་ལ། འོ་ན་ཅི་ཞེ་ན། མིག་སོགས་ཆོས་ཅན་དུ་བཟུང་བ་ན། དེ་
གཉིས་གང་གིས་ཀྱང་ཁྱད་པར་མ་བྱས་པར་མིག་སོགས་ཙམ་ཆོས་ཅན་དུ་བཟུང་དུ་མི་
རུང་ཞེས་འགོག་པ་ཡིན་ནོ། །ཞེ་ན། དེ་ལ་ཡང་། འདི་ལྟར་དྭོགས་ཏེ། འོ་ན། ཐལ་
འགྱུར་བས་དངོས་སྨྲ་བ་ལ་མྱུ་གུ་ཆོས་ཅན་དུ་བཟུང་བ་ན། དེ་གཉིས་གང་རུང་གིས་
ཁྱད་པར་བྱས་པའི་མིག་སོགས་ཆོས་ཅན་དུ་བཟུང་བར་ཐལ། མིག་སོགས་ཆོས་ཅན་
དུ་བཟུང་བའི་ཕྱིར། འདོད་ན། རྫུན་པའི་མིག་སོགས་བཟུང་ངམ། བདེན་པའི་དེ་
བཟུང་བརྟག་ན་མི་འཐད་པར་ཤེས་པར་སླའོ།།
དེས་ན། ཕྱིན་ཅི་ལོག་དང་ཕྱིན་ཅི་མ་ལོག་པའི་ཚད་མའི་རྙེད་དོན་དངོས་འགལ་
ཡིན་པའི་གནད་ཀྱིས་བདེན་གཉིས་ཀྱི་ཁྱད་པར་འདོར་བའི་མིག་སོགས་སྤྱི་ཙམ་ཆོས་ཅན
བཟུང་མི་རིགས་པའི་སྒོ་ནས་ཆོས་ཅན་མཐུན་སྣང་བ་ཇི་ལྟར་འགོག་ཚུལ་ནི། ལེགས་
བཤད་སྙིང་པོ་ཤོག ༡༨༡ ལས། དོན་དེ་ཚད་མས་གྲུབ་མ་གྲུབ་དཔྱོད་པའི་དུས་སུ་
ཚད་མས་གྲུབ་ཅེས་པ་ནི། རྟོག་མེད་ཀྱི་ཚད་མ་ཡིན་ན་དོན་དེ་རང་ལ་སྣང་བ་ལྟར་གྲུབ་
པ་དང་། རྟོག་པའི་ཚད་མ་ཡིན་ན་དོན་དེ་རང་གིས་ངེས་པའམ་ཞེན་པ་ལྟར་གྲུབ་པ་
ཞིག་ཏུ་གང་ལ་སྟོན་པའི་ཡུལ་དེས་གོ་དགོས་སོ། །དེ་ནི་མ་འཁྲུལ་པའི་དོན་ཡིན་ཏེ། ཡུལ་
དེ་རང་ལ་སྣང་བ་ལྟར་དང་རང་གིས་ངེས་པ་བཞིན་དུ་གྲུབ་པའི་རྣམ་འཇོག་གིས་བློ་དེ་

སྣང་ཡུལ་དང་ཞེན་ཡུལ་ལམ་ངེས་ཡུལ་ལ་མ་འཁྲུལ་བར་འཇོག་པའི་ཕྱིར་རོ། །དེས་
ན་དངོས་པོ་ལ་ཁ་ཚོན་ཆོད་པ་ཙམ་ཡིན་གྱི་བློས་འགྲུབ་པ་ལ་མ་ཆོད་པ་ལྟ་བུ་ག་ལ་ཡིན།
ཞེས་གསུངས་ལ།
ལམ་རིམ་ཆེན་མོ་ཤོག ༧༠༢ ལས། འདིའི་དོན་ནི། འབྱུང་འགྱུར་དང་
ནམ་མཁའི་ཡོན་ཏན་གཉིས་དང་བྱས་པ་དང་སྔར་ཡོད་རྐྱེན་གྱིས་གསལ་བར་བྱེད་པ་
གཉིས་གང་ཡང་མིན་པའི་སྒྲ་དང༌། རྒྱུ་ལ་ལྟོས་མ་ལྟོས་གང་ཡང་མིན་པའི་མི་རྟག་པ་
སྤྱི་ཙམ་པ་ཞིག་ཡོད་ལ། བདེན་བརྫུན་གང་ཡང་མིན་པའི་མིག་ལ་སོགས་པ་མེད་ཅེས་
སྟོན་པ་མིན་ཏེ། དེ་ནི་རྒོལ་བ་དེ་དག་གིས་མི་འདོད་པའི་ཕྱིར་དང་། དེ་ལྟ་ན་དཔེ་
དོན་དེ་གཉིས་མི་མཚུངས་པར་སུས་ཀྱང་སྒྲུབ་པར་མི་ནུས་པའི་ཕྱིར་རོ། །འོ་ན་གང་
ཡིན་སྙམ་ན། འབྱུང་གྱུར་གྱི་སྒྲ་ཞེས་པའམ་ནམ་མཁའི་ཡོན་ཏན་གྱི་སྒྲ་ཞེས་པའི་ཁྱད་
པར་གང་རུང་གིས་ཁྱད་པར་དུ་མ་བྱས་པར་སྒྲ་ཡོད་པར་ངེས་པ་ནི། རྒོལ་བ་གཉིས་
པོ་དེ་དག་གི་ལུགས་ལ་བྱར་ཡོད་ལ། རང་བཞིན་གྱིས་སྟོང་པར་སྨྲ་བ་དང་། རང་
བཞིན་གྱིས་མི་སྟོང་པར་སྨྲ་བ་གཉིས་ཀྱི་ལུགས་ལ་མ་འཁྲུལ་བའི་ཤེས་པས་གྲུབ་པའང་
མ་ཡིན། འཁྲུལ་པའི་ཤེས་པས་གྲུབ་པའང་མ་ཡིན་པའི་ཚད་མས་གྲུབ་པའི་མིག་གམ་
གཟུགས་ཀྱི་སྤྱི་མེད་ཅིང་། འཁྲུལ་པའི་ཤེས་པས་གྲུབ་པ་ནི་ཕྱི་རྒོལ་ལ་མ་གྲུབ་ལ། མ་
འཁྲུལ་བའི་ཤེས་པས་རྙེད་པ་ནི་སྔ་རྒོལ་གྱི་ཚད་མས་མི་འགྲུབ་པས་དཔེ་དང་འདྲ་བ་ཡོད་
པ་མ་ཡིན་ནོ། །ཞེས་པའི་དོན་ནོ། །ཞེས་གསུངས་པ་ལྟར། དཔལ་ལྡན་ཟླ་བས་རང་
རྒྱུད་པར་བདེན་གཉིས་ཀྱི་ཁྱད་པར་འདོར་བའི་སྤྱི་མིག་སོགས་ཙམ་ཆོས་ཅན་དུ་བཟུང་
དུ་མི་རུང་ཞེས་པ་ནི། དངོས་པོ་ལ་བདེན་གཉིས་དངོས་འགལ་ཡིན་པ་ཙམ་དང་རང་

རྒྱུད་པས་མིག་སོགས་རང་ངོས་ནས་གྲུབ་པ་ཁས་ལེན་པ་དེ་ཙམ་གྱིས་དེ་ལྟར་འགོག་པ་
མིན་ལ། འོ་ན་ཅི་ཞེ་ན། རྒོལ་སྔ་རྒོལ་ཕྱི་རྒོལ་གཉིས་ཆོས་ཅན་ཚད་མས་གྲུབ་ཚུལ་
ལ་དཔྱད་པ་ན། ཆོས་ཅན་ཚད་མས་གྲུབ་ཚུལ་ལ་མིག་སོགས་རང་ངོས་ནས་གྲུབ་པར་
སྣང་བ་ལ་འཁྲུལ་ཡང་དེ་ལ་ཚད་མར་སོང་བ་དང་། མིག་སོགས་རང་ངོས་ནས་གྲུབ་
པ་སྣང་བ་ལྟར་གྲུབ་པ་ལ་ཚད་མར་སོང་བ་སྟེ། ཚད་མས་གྲུབ་ཚུལ་དེ་གཉིས་སུ་ཁ་
ཚོན་ཆོད་པས་དེ་གཉིས་གང་ཡང་མིན་པའི་ཚད་མས་གྲུབ་ཚུལ་གཏན་ནས་མེད་ལ། དེའི་
ཕྱིར་རྒོལ་སྔ་རྒོལ་ཕྱི་རྒོལ་དེ་གཉིས་ཀས་འདོད་པ་མཐུན་པའི་ཚད་མ་དེ་འདྲ་བ་ཞིག་གིས་
རྒོལ་བ་གཉིས་ཀས་ཆོས་ཅན་ཐུན་མོང་དུ་མ་གྲུབ་པས་བདེན་གཉིས་ཀྱི་ཁྱད་པར་འདོར་
བའི་སྤྱི་མིག་སོགས་ཙམ་ཆོས་ཅན་དུ་བཟུང་མི་རིགས་ཅེས་རང་རྒྱུད་པ་ལ་དགག་པ་མཛད་
དམ་སྙམ་ཡང་ངེས་པ་མ་ཐོབ་པས་གཞུང་དང་སྦྱར་ནས་ད་དུང་དཔྱད་པར་འཚལ་ལོ།།
འདི་ནི་ཆོས་ཅན་མཐུན་སྣང་བ་འགོག་པའི་སྐབས་འདིར་དཀའ་གནད་མཐར་
ཐུག་ཡིན་པས་ད་དུང་བརྗོད་ན། དེ་ལ་སྒྲ་འཇལ་བའི་ཚད་མས་རྟག་པའི་ཁྱད་པར་དུ་
བྱས་པའམ། མི་རྟག་པའི་ཁྱད་པར་དུ་བྱས་པ་གང་འཇལ་དཔྱོད་པ་ནི། སྒྲ་འཇལ་
བའི་ཚད་མ་དེས་གང་འཇལ་བའི་སྒྲ་དེ་དོན་སྟེང་དུ་རྟག་མི་རྟག་གང་ཡིན་དཔྱོད་པར་
སོང་གི །སྒྲ་འཇལ་བའི་ཚད་མས་སྒྲ་འཇལ་ཚུལ་ལ་དཔྱོད་པར་མི་འགྲོ་ལ། འོན་ཀྱང་
སྒྲ་དེ་རང་ངོས་ནས་གྲུབ་པར་སྣང་བ་ལ་མ་འཁྲུལ་པའི་ཚད་མའི་རྙེད་དོན་ནམ་དེར་སྣང་
བ་ལ་འཁྲུལ་པའི་ཚད་མའི་རྙེད་དོན་གང་ཡིན་དཔྱོད་པ་ནི། དེ་འདྲ་བའི་ཚད་མ་གཉིས་
སོ་སོའི་རྙེད་དོན་གཉིས་དོན་ལ་སྒྲ་ཡི་སྟེང་དུ་དངོས་འགལ་ཡིན་པ་ཙམ་ལ་དཔྱོད་པ་མིན་
པར་སྒྲ་འཇལ་བའི་ཚད་མས་སྒྲ་གྲུབ་ཚུལ་ལ་སྒྲ་དེ་རང་ངོས་ནས་གྲུབ་པར་སྣང་བ་ལ་

མ་འཁྲུལ་པའི་སྒོ་ནས་འཇལ་བ་དང༌། ཡང་ན་དེ་རང་ངོས་ནས་གྲུབ་པར་སྣང་བ་ལ་
འཁྲུལ་ཡང་སྒྲ་ཙམ་སྣང་བ་ལ་ཚད་མར་སོང་བའི་སྒོ་ནས་སྒྲ་འཇལ་བ་སྟེ་ཚད་མས་
འཇལ་ལམ་གྲུབ་ཚུལ་དེ་གཉིས་གང་རུང་དུ་ཁ་ཚོན་ཆོད་པས། དེ་གཉིས་ལས་གང་
ཡང་མིན་པའི་སྒྲ་འཇལ་བའི་ཚད་མས་སྒྲ་གྲུབ་ཚུལ་ཕུང་གསུམ་པ་མེད་པའི་གནད་ཀྱིས་
འདིར་དབུ་མ་པས་དངོས་སྨྲ་བ་ལ་མིག་སོགས་བདག་སྐྱེ་མེད་པ་དང་། དེ་དོན་དམ་
པར་སྐྱེ་བ་མེད་པར་སྒྲུབ་པ་ན་ཆོས་ཅན་མཐུན་སྣང་བ་འཇོག་མི་རིགས་པ་དང་། དཔེ་
ལ་འདྲ་བ་མེད་པའི་ལན་མཛད་ཚུལ་ཤེས་དགོས་སོ།། 
དེ་ལ་སྐབས་འདིར། ཁ་ཅིག་གིས། འོ་ན་རང་བཞིན་ཡོད་པར་སྨྲ་བའི་ལུགས་
ལ༑ མིག་སོགས་འཇལ་བའི་ཚད་མ་ཡིན་ན་མིག་སོགས་རང་ངོས་ནས་ཡོད་པ་ལ་ཚད་
མར་སོང་བར་འདོད་ན། མིག་སོགས་འཇལ་བའི་ཚད་མ་ཡིན་ན་མིག་སོགས་རང་ངོས་
ནས་ཡོད་པར་རྟོགས་པས་ཁྱབ་པ་དང་། དེ་བཞིན་དུ་རང་བཞིན་མེད་པར་སྨྲ་བ་ཐལ་
འགྱུར་བའི་ལུགས་ལ་མིག་སོགས་འཇལ་བའི་ཚད་མ་ཡིན་ན་མིག་སོགས་རྟོག་བཏགས་
ཙམ་གྱི་དོན་ལ་ཚད་མར་སོང་བར་འདོད་ན། མིག་སོགས་འཇལ་བའི་ཚད་མ་ཡིན་
ན་མིག་སོགས་རྟོག་བཏགས་ཙམ་གྱི་དོན་འཇལ་བས་ཁྱབ་བར་ཐལ་ལོ། ཞེ་ན།
རང་བཞིན་ཡོད་པར་སྨྲ་བ་དང་རང་བཞིན་མེད་པར་སྨྲ་བ་གང་གི་ལུགས་
ལའང་སྐབས་འདིར་ཚད་མ་དེས་དོན་འཇལ་ཞེས་པ་དང༌། ཚད་མ་དེ་དོན་དེ་ལ་ཚད་
མར་སོང་ཞེས་པ་དེ་གཉིས་ཀྱི་གོ་དོན་མ་འདྲེས་པར་འབྱེད་པ་གནས་དམ་པ་ཡིན་པས་
བཤད་པར་བྱ་སྟེ། དེ་གཉིས་གང་གི་ལུགས་ལའང་། ཚད་མ་དེས་དོན་དེ་འཇལ་ཞེས་
པ་ནི་ཚད་མ་ཁོ་རང་གིས་དོན་དེ་ལ་སྒྲོ་འདོགས་བཅད་དེ་རྟོགས་པ་ལ་བྱེད་ལ། ཚད་

མ་དེ་དོན་དེ་ལ་ཚད་མར་སོང་ཞེས་པ་ནི་འཇལ་བྱེད་ཚད་མ་ཁོ་རང་གིས་དོན་དེ་རྟོགས་
པ་ལ་གོ་རྒྱུ་མིན་པར། གང་ཟག་གཞན་རང་བཞིན་ཡོད་པར་སྨྲ་བ་དང་རང་བཞིན་མེད་
པར་སྨྲ་བའི་གྲུབ་མཐའ་འཛིན་པ་སོ་སོས་དཔེར་ན་གྲུབ་མཐའ་ལ་མ་ཞུགས་པའི་གང་
ཟག་ཐ་མལ་པའི་རྒྱུད་ཀྱི་སྒྲ་འཇལ་བའི་ཚད་མ་དེས་སྒྲ་གྲུབ་ཚུལ་ཇི་ལྟར་འདུག་དཔྱད་
པ་ན། རང་བཞིན་ཡོད་པར་སྨྲ་བ་ལྟར་ན་སྒྲ་འཇལ་བའི་ཚད་མ་དེས་སྒྲ་འཇལ་བ་དེ་
ག་རང་སྒྲ་རང་ངོས་ནས་གྲུབ་པའི་གྲུབ་ཚད་དུ་སོང་བས་དེའི་ལུགས་ལ་སྒྲ་འཇལ་བའི་
ཚད་མ་དེ་སྒྲ་རང་ངོས་ནས་ཡོད་པ་ལ་ཚད་མར་སོང་ཞེས་འཇོག་ལ། དེ་བཞིན་དུ་རང་
བཞིན་མེད་པར་སྨྲ་བ་ལྟར་ན་སྒྲ་འཇལ་བའི་ཚད་མ་དེས་སྒྲ་འཇལ་བ་དེ་ག་རང་སྒྲ་དེ་
སྒྲ་འཛིན་ཚད་མ་དེས་ཕར་བཏགས་ཙམ་དུ་གྲུབ་པའི་གྲུབ་ཚད་དུ་སོང་བས། སྒྲ་འཇལ་
བའི་ཚད་མ་དེས་སྒྲ་བློས་ཕར་བཏགས་ཙམ་དུ་གྲུབ་པ་དེ་ལ་ཚད་མར་སོང་ཞེས་འདོད་
པ་ཡིན་ལ། ལུགས་དེ་གཉིས་སོ་སོར་ཚད་མ་དེ་དོན་དེ་ལ་ཚད་མར་སོང་ན་ཚད་མ་
དེས་དོན་དེ་རྟོགས་མི་དགོས་པའི་ཚུལ་འདི་ནི་དགེ་བའི་བཤེས་གཉེན་ཆེན་པོ་འབྲས་བློ་
གླིང་ཤག་སྐོར་མཁན་རིན་པོ་ཆེ་ཉི་མ་རྒྱལ་མཚན་མཆོག་གི་གསུང་རྒྱུན་ཡིན་པས་གཅེས་
པར་ཟུངས་ཤིག
དེ་ནས་ཆོས་ཅན་མ་གྲུབ་པས་ཕྱོགས་ཆོས་སམ་རྟགས་མ་གྲུབ་པའི་སྐྱོན་བརྗོད་
མཛད་ཚུལ་ལ་དཔྱད་ན། དེ་ལ་དཔལ་ལྡན་ཟླ་བས་ལེགས་ལྡན་གྱིས་བཀོད་པའི་རྟགས་
དེ་ལ་ཕྱོགས་ཆོས་མ་གྲུབ་པའི་སྐྱོན་བརྗོད་མཛད་པ་ཡིན་ལ། དེའི་དོན། ལེགས་ལྡན་
གྱིས་བཀོད་པའི་རྟགས་དེ་ལ་ཕྱོགས་ཆོས་གྲུབ་མི་འདུག་པས་དེས་བདག་སྐྱེ་མེད་པར་
སྒྲུབ་མི་ནུས་ཞེས་སྐྱོན་བརྗོད་དམ། རྟགས་དེ་དོན་ལ་ཕྱོགས་ཆོས་གྲུབ་ཀྱང་ཕྱོགས་ཆོས་

གྲུབ་མི་རིགས་ཞེས་སྐྱོན་བརྗོད་པ་གང་ཡིན་ནམ། དང་པོ་ལྟར་ན། ལེགས་ལྡན་གྱིས་
གྲངས་ཅན་ལ་བཀོད་པའི་མྱུ་གུ་བདག་སྐྱེ་མེད་པར་སྒྲུབ་པའི་རྟགས་དེ་ཆོས་ཅན། ཕྱོགས་
ཆོས་མ་གྲུབ་པ་མི་འཐད་པར་ཐལ། ཕྱོགས་ཆོས་གྲུབ་པའི་ཕྱིར་ཏེ། རྟགས་ཡོད་པ་
དེ་རྒོལ་སྔ་ཕྱི་གཉིས་ཀས་མིག་སོགས་ཀྱི་སྟེང་དུ་གྲུབ། དེའི་ཚེ་ཕྱིར་རྒོལ་དེ་ལ་མིག་
སོགས་བདག་ལས་སྐྱེ་མི་སྐྱེའི་ཐེ་ཚོམ་དང་བཅས་པའི་ཕྱིར། དེ་ལ་ཁོ་ན་རེ། སྐྱོན་
མེད་དེ། དེའི་ཚེ་ལེགས་ལྡན་གྱིས་མིག་སོགས་ཙམ་ཆོས་ཅན་དུ་མི་བཟུང་གི རང་
ངོས་ནས་ཡོད་པའི་མིག་སོགས་ཆོས་ཅན་དུ་བཟུང་བས་ཆོས་ཅན་མ་གྲུབ་པས་ཕྱོགས་
ཆོས་མ་གྲུབ་བོ་ཞེ་ན། དེའི་རྒྱུ་མཚན་གང་ཡིན། ལེགས་ལྡན་གྱིས་མིག་སོགས་རང་
ངོས་ནས་གྲུབ་པར་ཁས་ལེན་པའི་ཕྱིར་ཞེ་ན། ཧ་ཅང་ཐལ་ཏེ། དེ་ལྟ་ན་རང་རྒྱུད་པས་
རྟགས་གང་བཀོད་ཀྱང༌། ཆོས་ཅན་མ་གྲུབ་པར་ཐལ་བ་དང་། ཐལ་འགྱུར་བས་ཆོས་
ཅན་ཐམས་ཅད་རང་ངོས་ནས་མ་གྲུབ་པའི་རྫུན་པར་འདོད་པས་དེས་རྟགས་གང་བཀོད་
རྫུན་པའི་ཁྱད་པར་དུ་བྱས་པའི་ཆོས་ཅན་བཟུང་དགོས་པ་སོགས་སུ་འགྱུར་རོ།། 
ལེགས་ལྡན་གྱིས་གྲངས་ཅན་ལ་བཀོད་པའི་རྟགས་དེ་སྤྱིར་ཕྱོགས་ཆོས་གྲུབ་ཀྱང་།
སྔ་རྒོལ་ལེགས་ལྡན་གྱིས་ཆོས་ཅན་རང་ངོས་ནས་གྲུབ་པར་ཁས་ལེན་པས་རྟགས་དེ་ལ་
ཕྱོགས་ཆོས་གྲུབ་མི་རིགས་ཅེས་སྐྱོན་བརྗོད་པ་ཡིན་ཞེ་ན། འོ་ན། ལེགས་ལྡན་གྱིས་
གྲངས་ཅན་ལ་བཀོད་པའི་རྟགས་དེ་ཆོས་ཅན། སྤྱིར་རྟགས་ཡང་དག་ཡིན་པར་ཐལ།
འདོད་པའི་ཕྱིར། འདོད་ན། དེ་ལ་ཕྱོགས་ཆོས་མ་གྲུབ་པའི་སྐྱོན་མི་འཇུག་པར་ཐལ།
ཁྱོད་རྟགས་ཡང་དག་ཡིན་པའི་ཕྱིར། ཁྱབ་སྟེ། མ་གྲུབ་པའི་རྟགས་མ་ཡིན་པ་དང་།
འགལ་རྟགས་མ་ཡིན་པ་དང༌། མ་ངེས་པའི་རྟགས་མ་ཡིན་པ་ལ། མ་གྲུབ་པ་དང༌།

འགལ་རྟགས་དང༌། མ་ངེས་པའི་རྟགས་སུ་ཐལ་བའི་སྐྱོན་བརྗོད་མི་འཇུག་པའི་ཕྱིར་
ཏེ༑ རྣམ་བཤད་ཐར་ལམ་གསལ་བྱེད་སྟོད་ཆ་ཤོག ༣༡༣ ལས། བསྒྲུབ་བྱའི་ཆོས་
ལ་བརྟག་པ་བྱེད་པ་མ་གཏོགས་སྦྱོར་བ་གཅིག་ལ་ལྟར་སྣང་གསུམ་གའི་གནོད་པ་དུས་
གཅིག་ཏུ་འཇུག་པ་མི་སྲིད་དེ། ཞེས་གསུངས་པའི་ཕྱིར། ཞེས་དྭོགས་སློང་བྱེད་པ་ལ་
འཛིན་མཚམས་ཇི་ལྟར་དགོས་དཔྱད་པར་བྱའོ།།
ཐལ་འགྱུར་བ་རང་ལུགས་ལ་ཆོས་ཅན་མཐུན་སྣང་བ་ཞལ་གྱིས་བཞེད་མིན་
སྐོར་ལ། འགའ་ཞིག་གིས་སྤྱིར་ཐལ་འགྱུར་བའི་ལུགས་ལ་ཀུན་རྫོབ་དང་དོན་དམ་གང་
ལ་དཔྱོད་པའི་དབང་དུ་བྱས་ཀྱང་། ཆོས་ཅན་མཐུན་སྣང་བ་ཁས་ལེན་དགོས་ཏེ། གཞན་
དོན་སྐབས་ཀྱི་རྟགས་ཡང་དག་ལ་ཚུལ་གསུམ་རྒོལ་སྔ་ཕྱི་གཉིས་ཀ་ལ་མཐུན་སྣང་དུ་
གྲུབ་དགོས་པའི་ཚུལ་ལུགས་འདིར་ཡང་འདྲ་བས་རྟགས་གང་གི་སྟེང་དུ་གྲུབ་པའི་གཞི་
ཆོས་ཅན་རྒོལ་བ་གཉིས་ཀ་ལ་མཐུན་སྣང་དུ་གྲུབ་དགོས་པའི་ཕྱིར། འོན་ཀྱང་དཔལ་
ལྡན་ཟླ་བས་སྐབས་འདིར་ཆོས་ཅན་མཐུན་སྣང་དུ་གྲུབ་པ་འགོག་པ་ནི་རང་རྒྱུད་རྟགས་
ཀྱི་ཆོས་ཅན་མཐུན་སྣང་དུ་གྲུབ་པ་འགོག་གོ །ཅེས་གསུངས། དེ་ལ་ཁ་ཅིག་གིས་དེ་
མི་འཐད་པར་ཐལ། ཆོས་ཅན་མཐུན་སྣང་དུ་གྲུབ་ན་ཇི་འདྲ་ཞིག་གྲུབ་དགོས་པར་ལམ་
རིམ་ཆེན་མོ་ལས། མཐུན་སྣང་དུ་གྲུབ་པའི་དོན་ཡང་ཕྱི་རྒོལ་ལ་ཚད་མ་ཇི་འདྲ་བ་ཞིག་
གིས་གྲུབ་པའི་ཚད་མ་དེ་འདྲ་བ་ཞིག་གིས་སྔ་རྒོལ་ལ་ཡང་གྲུབ་པའོ། །ཞེས་གསུངས་
པ་གང་ཞིག ཐལ་འགྱུར་བའི་ལུགས་འདིར་ཀུན་རྫོབ་དང་དོན་དམ་གང་སྒྲུབ་བྱེད་ཀྱི་
རྟགས་ཀྱི་དབང་དུ་བྱས་ཀྱང་རང་བཞིན་ཡོད་པར་སྨྲ་བ་དང་། མེད་པར་སྨྲ་བའི་རྒོལ་

སྔ་ཕྱི་གཉིས་ལ་ཆོས་ཅན་ཚད་མས་གྲུབ་ཚུལ་མཐུན་སྣང་དེ་འདྲ་འཇོག་མི་རིགས་པའི་
ཕྱིར་ཏེ། ལེགས་བཤད་སྙིང་པོ་ཤོག་༡༨༤ ལས། དེ་ནི་སྔ་རྒོལ་རང་གིས་ངོ་བོས་
ཡོད་པ་ཁས་ལེན་པའི་དབང་དུ་བྱས་ལ། ཐལ་འགྱུར་བས་སྔ་རྒོལ་བྱས་ཀྱང་ཕྱིར་རྒོལ་
དེ་ལ་རང་གིས་ངོ་བོས་ཡོད་མེད་གང་གིས་ཀྱང་ཁྱད་པར་མ་བྱས་པར་ཚད་མས་གྲུབ་
ཚུལ་སྟོན་རྒྱུ་མེད་དོ། །ཞེས་གསུངས་པའི་ཕྱིར་དང༌། ལམ་རིམ་ཆེན་མོ་ཤོག ༦༩༨
ལས༑ ཀྱང་། ལན་གྱི་གཞུང་དེ་དག་གིས་ནི་ཆོས་ཅན་མཐུན་སྣང་དུ་མི་འགྲུབ་ལུགས་
སྟོན་ལ། དེ་ཡང་ཇི་ལྟར་ཞེ་ན། འདིར་ཕྱི་རྒོལ་གང་དང་མཐུན་སྣང་དུ་སྒྲུབ་པའི་ཆོས་
ཅན་མི་འགྲུབ་པའི་མི་འགྲུབ་ལུགས་སྟོན་པའི་ཕྱི་རྒོལ་དེ་ནི་ཚིག་གསལ་ལས་གསུངས་
པའི་སྐབས་འདིར་ནི་བདག་སྐྱེ་འགོག་པའི་ཕྱི་རྒོལ་ཡིན་མོད་ཀྱང་། སྤྱིར་ནི་དངོས་པོ་
རྣམས་ལ་དོན་དམ་པར་རང་བཞིན་ཡོད་པར་འདོད་པའི་དངོས་པོར་སྨྲ་བ་དང་། ཐ་
སྙད་དུ་དེ་དག་ལ་རང་གི་མཚན་ཉིད་ཀྱིས་གྲུབ་པའི་རང་བཞིན་ཡོད་པར་འདོད་པའི་རང་
རྒྱུད་པ་གཉིས་ཀ་ཡིན་ནོ། །ཞེས་གསུངས་པའི་ཕྱིར། ཞེས་སྨྲའོ།།
ཡང་ལ་ལས། ཐལ་འགྱུར་ལུགས་འདིར་ཀུན་རྫོབ་དང་དོན་དམ་སྒྲུབ་པའི་རྟགས་
གང་གི་དབང་དུ་བྱས་ཀྱང་ཆོས་ཅན་མཐུན་སྣང་བ་གཏན་ནས་འཇོག་མི་རིགས་གསུངས།
དེ་ལ་འགའ་ཞིག་གིས་དེ་མི་འཐད་དེ། ཐལ་འགྱུར་བ་ནང་ཕན་ཚུན་ཇི་སྙེད་པའི་དོན་
འགའ་ཞིག་ལ་དཔྱོད་པའི་ཚེ་རྒོལ་སྔ་ཕྱི་གཉིས་ཀ་ལ་ཆོས་ཅན་ཚད་མས་གྲུབ་ཚུལ་མཐུན་
སྣང་དུ་གྲུབ་པ་ཡོད་པའི་ཕྱིར་ཏེ། སྟོང་ཐུན་སྐལ་བཟང་མིག་འབྱེད་ལས། དེའི་ཕྱིར་
ཐལ་འགྱུར་བའི་ལྟ་བ་ལེགས་པར་རྟོགས་པའི་རྒོལ་བ་གཉིས་ཀྱིས་ཐ་སྙད་ཀྱི་རྣམ་གཞག་
འགའ་ཞིག་གཏན་ལ་དབབ་པའི་ཕྱིར་དུ་ནང་ཕན་ཚུན་བཀོད་པའི་གཏན་ཚིག་ལ་ཆོས་

ཅན་མཐུན་སྣང་དུ་གྲུབ་ཀྱང་རང་རྒྱུད་ཀྱི་གཏན་ཚིག་སུ་འགྱུར་བ་མ་ཡིན་ནོ་ཞེས་དང་།
ཞིག་ལ་རྗེས་དཔག་སྐྱེ་བར་འདོད་པའི་ཚེ། གྲུབ་མཐས་བཞག་པའི་ཆོས་ཅན་མཐུན་
སྣང་དུ་གྲུབ་པ་ཡོད་ཀྱང་རང་རྒྱུད་དུ་མི་འགྱུར་ཏེ། ཞེས་གསུངས་པའི་ཕྱིར། ཞེས་
དྭོགས་སློང་མཛད། ཡང་མང་པོ་ཞིག་གིས་འདི་ལྟར་རང་བཞིན་མེད་པར་སྨྲ་བའི་དབུ་
མ་པས། རང་བཞིན་ཡོད་པར་སྨྲ་བ་བྱེ་བྲག་པ་ལྟ་བུ་སྒྲ་མི་རྟག་སྒྲུབ་པའི་རྟགས་བཀོད་
པ་ན། ཆོས་ཅན་མཐུན་སྣང་དུ་གྲུབ་པ་ཡོད་དེ། ཚིག་གསལ་ལས། དཔེ་ལའང་འདྲ་
བ་མ་ཡིན་ནོ་ཞེས་གསུངས་པའི་ཕྱིར་རོ། །དེས་ན་དབུ་མ་པ་དང་དངོས་སྨྲ་བ་ཀུན་རྫོབ་
ལ་རྩོད་ཚེ་ཆོས་ཅན་མཐུན་སྣང་བ་འཇོག་དགོས་གསུངས། དེ་ལ་ཁ་ཅིག་གིས། དབུ་
མ་པས་བྱེ་བྲག་པ་ལ་སྒྲ་མི་རྟག་སྒྲུབ་པའི་རྟགས་བཀོད་པ་ན་རྒོལ་བ་གཉིས་ལ་ཆོས་ཅན་
ཚད་མས་གྲུབ་ཚུལ་མཐུན་སྣང་དུ་གྲུབ་པ་འཇོག་མི་རིགས་པའི་ཕྱིར་ཏེ། ལེགས་བཤད་
སྙིང་པོ་ཤོག ༡༨༤ ལས། དེ་གཉིས་ཀྱི་སྒྲ་འཇལ་བའི་ཚད་མས་སྒྲའི་དོན་འདི་འདྲ་
ཞིག་ལ་ཚད་མར་སོང་ཞེས་སྨྲས་པ་ལྟར་གྱི་ཚད་མ་ནི་མེད་དོ། །ཞེས་གསུངས་པའི་
ཕྱིར་ཞེས་རྩོད་དོ།། ོ
ད་ནི་ཡིག་ཆ་སོ་སོའི་བཞེད་ཚུལ་འགོད་པ་ལ།
དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་
དབུ་མའི་སྤྱི་དོན་ཤོག ༥༡ ན། ལས། ཁོ་ན་རེ། བདེན་བརྫུན་གང་གིས་ཀྱང་ཁྱད་
པར་དུ་མ་བྱས་པའི་མིག་སོགས་རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་ཆོས་
ཅན་དུ་འཛིན་པ་ཡིན་ནོ་ཞེ་ན། དེ་ཡང་མི་འཐད་དེ། དེ་འདྲའི་མིག་སོགས་མེད་པའི་

ཕྱིར་ཏེ།མིག་སོགས་ལ་ཚད་མར་སོང་ན་མིག་སོགས་དོན་དམ་པར་ཡོད་པ་ལ་ཚད་
མར་སོང་དགོས་པའི་ཕྱིར་ཏེ། མིག་སོགས་ཡོད་པ་ལ་ཚད་མར་སོང་ན་མིག་སོགས་
རང་ངོས་ནས་ཡོད་པ་ལ་ཚད་མར་སོང་དགོས་པའི་ཕྱིར་ཏེ།ཡོད་པ་དང་རང་ངོས་
ནས་ཡོད་པ་གཉིས་དོན་གཅིག་པའི་ཕྱིར། རྟགས་ཕ་རོལ་པོས་ཁས་བླངས། གཞན་
ཡང་༑ མིག་སོགས་ཡོད་པར་འཇལ་བྱེད་ཀྱི་ཚད་མ་དེ་མིག་སོགས་ལ་དོན་དམ་དཔྱོད་
བྱེད་ཀྱི་ཚད་མར་སོང་བར་ཐལ། མིག་སོགས་རང་ངོས་ནས་ཡོད་པ་ལ་ཚད་མར་སོང་
བའི་ཕྱིར། རྟགས་ཁས། འདོད་ན། མིག་སོགས་དོན་དམ་བདེན་པ་ཡིན་པར་ཐལ་
ལོ༑༑འདོད་མི་ནུས་ཏེ། ཚིག་གསལ་ལས། ཕྱིན་ཅི་ལོག་དང་ཕྱིན་ཅི་མ་ལོག་པ་དག་
ནི་ཐ་དད་པ་ཡིན་ནོ། །ཞེས་ཀུན་རྫོབ་དང་དོན་དམ་གཉིས་འགལ་བར་བཤད་པས་སོ།།
ཁོ་ན་རེ། དབུ་མ་པས་གྲངས་ཅན་གྱི་ངོར་མིག་སོགས་བདག་ལས་མི་སྐྱེ་བར་སྒྲུབ་པའི་
ཚེ༑ རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་སྒྲུབ་པའི་མིག་སོགས་ཆོས་ཅན་དུ་བཟུང་
དུ་ཡོད་པར་ཐལ་ཏེ། སངས་རྒྱས་པས་བྱེ་བྲག་པའི་ངོར་སྒྲ་མི་རྟག་པ་སྒྲུབ་པའི་ཚེ། རྒོལ་
ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་འབྱུང་བཞི་རྒྱུར་བྱས་པའི་མི་རྟག་པ་དང༌།
ནམ་མཁའི་ཡོན་ཏན་གང་རུང་གིས་ཁྱད་པར་དུ་མ་བྱས་པའི་སྒྲ་ཙམ་ཆོས་ཅན་དུ་སོང་
བ་ལྟ་བུ་ཡིན་པའི་ཕྱིར། ཞེ་ན། དཔེ་དོན་མི་མཚུངས་ཏེ། ཕྱི་མ་དཔེའི་སྐབས་སུ་
ཀུན་རྫོབ་ལ་དཔྱོད་པ་ཡིན་པས་རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་ཆོས་
ཅན་བཟུང་དུ་ཡོད་ལ། དོན་གྱི་སྐབས་སུ་ནི་དོན་དམ་ལ་དཔྱོད་པ་ཡིན་པས་དེ་འདྲའི་
ཆོས་ཅན་མཐུན་སྣང་དུ་གྲུབ་པ་བཞག་དཀའ་བའི་ཕྱིར་ཏེ། ཚིག་གསལ་ལས། དཔེ་
ལ་ཡང་འདྲ་བ་ཡོད་པ་མ་ཡིན་ཏེ། ཞེས་གསུངས། ཞེས་པ་དང་།

དབུ་མའི་མཐའ་དཔྱོད་ཤོག ༤༡ བ། ལས། ཁ་ཅིག དབུ་མ་ཐལ་རང་
གཉིས་མྱུ་གུ་རང་བཞིན་གྱིས་ཡོད་མེད་རྩོད་པའི་ཚེ་ཆོས་ཅན་མཐུན་སྣང་བ་མེད་ཅེས་
ཟེར་བ་མི་འཐད་དེ། ཐལ་རང་གཉིས་མྱུ་གུ་རང་བཞིན་གྱིས་ཡོད་མེད་རྩོད་པ་མེད་
པའི་ཕྱིར། དེར་ཐལ། སློབ་དཔོན་སངས་རྒྱས་བསྐྱངས་དང་ལེགས་ལྡན་འབྱེད་གཉིས་
མྱུ་གུ་རང་བཞིན་གྱིས་ཡོད་མེད་རྩོད་པ་མེད་པའི་ཕྱིར། དེར་ཐལ། ལེགས་ལྡན་གྱིས་
སངས་རྒྱས་བསྐྱངས་མྱུ་གུ་རང་བཞིན་གྱིས་མེད་པར་བཞེད་པ་མ་དགོངས་པའི་ཕྱིར།
ཡང་ཁ་ཅིག དབུ་མ་པ་དང་དངོས་སྨྲ་བ་གཉིས་མྱུ་གུ་དོན་དམ་པར་གྲུབ་མ་གྲུབ་རྩོད་
པའི་ཚེ་ཆོས་ཅན་མཐུན་སྣང་བ་ཡོད་དེ། དེའི་ཚེ་གཉིས་ཀས་ཆོས་ཅན་མྱུ་གུ་ཁས་ལེན་
པའི་ཕྱིར་དང་། དེའི་ཚེ་ཆོས་ཅན་ཚད་མས་གྲུབ་ཚུལ་དེ་མཐུན་སྣང་བ་ཡོད་པའི་ཕྱིར་
ཏེ༑ དེའི་ཚེ་གཉིས་ཀས་མྱུ་གུ་ཚད་མའི་གཞལ་བྱར་ཁས་ལེན་པའི་ཕྱིར། ཞེས་ཟེར།
ཤེས་བྱ་ཆོས་ཅན། དེ་ལྟར་རྩོད་པའི་ཚེ་ཆོས་ཅན་ཚད་མས་གྲུབ་ཚུལ་མཐུན་སྣང་བ་
མེད་པར་ཐལ། རང་རྒྱུད་པ་མན་ཆད་ཀྱི་ལུགས་ལ་ཆོས་དེ་ལ་ཚད་མར་སོང་ན་དེ་
ལ་མ་འཁྲུལ་དགོས་པར་བཞེད། ལུགས་འདི་ལ་ཆོས་དེ་ལ་འཁྲུལ་པ་དང་ཆོས་དེ་ལ་
ཚད་མར་སོང་བ་མི་འགལ་བའི་ཕྱིར་དང་། དབུ་མ་པ་དང་གྲངས་ཅན་གཉིས་མིག་
སོགས་བདག་སྐྱེ་ཡིན་མིན་རྩོད་པའི་ཚེ། ཆོས་ཅན་ཚད་མས་གྲུབ་ཚུལ་མཐུན་སྣང་བ་
མེད་པའི་ཕྱིར། དེ་ར་ཐལ། དབུ་མ་པས་གྲངས་ཅན་གྱི་ངོར་མིག་སོགས་བདག་ལས་
མི་སྐྱེ་བར་སྒྲུབ་པའི་ཚེ་རྒོལ་ཕྱིར་རྒོལ་གཉིས་ཀ་ལ་ཆོས་ཅན་ཚད་མས་གྲུབ་ཚུལ་མཐུན་
སྣང་བ་མེད་པའི་ཕྱིར། དེར་ཐལ། དེ་མེད་པར་ཡབ་སྲས་ཀྱི་གསུང་རབ་རྣམས་ལས་
གསུངས་པའི་ཕྱིར། ཞེས་གསུངས་སོ།།

དེ་ལ་པཎ་ཆེན་མཆོག་གི་ཡིག་ཆའི་གསུང་འགྲོས་ལ་གཞིག་ན། ལེགས་ལྡན་
གྱིས་བཀོད་པའི་མིག་སོགས་བདག་ལས་མི་སྐྱེ་བར་སྒྲུབ་པའི་རྟགས་འདི་བདེན་གཉིས་
གང་གིས་ཀྱང་ཁྱད་པར་མ་བྱས་པའི་མིག་སོགས་ཙམ་ཆོས་ཅན་དུ་འཛིན་པ་འགོག་པ་
ན༑ ཕྱིན་ཅི་ལོག་དང་ཕྱིན་ཅི་མ་ལོག་པ་ཐ་དད་པ་ཡིན་ནོ། །ཞེས་པའི་དོན། དེ་འདྲའི་
མིག་སོགས་མེད་པའི་ཕྱིར་ཏེ། ལེགས་ལྡན་ཁྱེད་ལྟར་ན་ཁྱེད་ཀྱིས་མིག་སྤྱི་ཙམ་དུ་ཆོས་
ཅན་དུ་སྨྲས་པ་དེ་ཡང་དོན་དམ་པར་གྲུབ་པའི་ཕྱིར་ཏེ། དེ་རང་ངོས་ནས་གྲུབ་པའི་ཕྱིར།
ཞེས་འགྲེལ་བར་མཛད་ལ། དཔེ་ལའང་འདྲ་བ་ཡོད་པ་མ་ཡིན་ནོ། །ཞེས་དཔེར་བཀོད་
པའི་རྟགས་དང་དོན་གྱི་རྟགས་གཉིས་མི་འདྲ་བའི་དོན་ཀུན་རྫོབ་ལ་དཔྱོད་པའི་ཚེ་ཆོས་
ཅན་མཐུན་སྣང་བ་ཡོད་པ་དང་། དོན་དམ་ལ་དཔྱོད་སྐབས་དེ་མེད་པར་གསུངས་སོ།།
རྗེ་བཙུན་ཆོས་ཀྱི་རྒྱལ་མཚན་མཆོག་གི་བཞེད་པ་ནི། དེ་ཉིད་ཀྱིས་མཛད་པའི་
དབུ་མའི་སྤྱི་དོན་ཤོག ༢༥༣ ལས། དེའི་དོན་ནི། སློབ་དཔོན་ལེགས་ལྡན་འབྱེད་
ཀྱིས་གྲངས་ཅན་གྱི་ངོར་མིག་སོགས་དོན་དམ་པར་བདག་ལས་སྐྱེ་བ་མེད་པར་སྒྲུབ་པའི་
ཚེ་བདེན་རྫུན་གང་གིས་ཀྱང་ཁྱད་པར་དུ་མ་བྱས་པར་སྔ་རྒོལ་ཕྱིར་རྒོལ་གཉིས་ཀ་ལ་
མཐུན་སྣང་དུ་གྲུབ་པའི་མིག་སོགས་ཆོས་ཅན་དུ་འཛིན་མི་རིགས་ཏེ། དེ་ལྟར་འཛིན་
རིགས་ན། མིག་སོགས་དེ་ཉིད་མིག་སོགས་ཀྱི་གནས་ལུགས་འཇལ་བའི་ཕྱིན་ཅི་མ་ལོག་
པའི་ཚད་མའི་རྙེད་དོན་དང་། གྲངས་ཅན་གྱི་རྒྱུད་ཀྱི་ཕྱིན་ཅི་ལོག་གི་ཚད་མའི་རྙེད་
དོན་གྱི་གཞི་མཐུན་ཡིན་དགོས་པ་ལས་དེ་དེ་མ་ཡིན་པའི་ཕྱིར། དང་པོ་དེ་ལྟར་དགོས་
ཏེ༑ དེ་ལྟར་འཛིན་ན་མིག་སོགས་དེ་མིག་སོགས་ཀྱི་གནས་ལུགས་འཇལ་བའི་ཕྱིན་ཅི་
མ་ལོག་པའི་ཚད་མའི་རྙེད་དོན་ཡང་ཡིན་དགོས། དེ་ལྟར་འཛིན་ན་དེ་གྲངས་ཅན་གྱི་

རྒྱུད་ཀྱི་ཕྱིན་ཅི་ལོག་གི་ཚད་མའི་རྙེད་དོན་ཡང་ཡིན་དགོས་པའི་ཕྱིར། ཕྱི་མ་གྲུབ་སྟེ།
སློབ་དཔོན་ལེགས་ལྡན་འབྱེད་ཀྱིས་གྲངས་ཅན་གྱི་ངོར་མིག་སོགས་དོན་དམ་པར་བདག་
ལས་མི་སྐྱེ་བར་སྒྲུབ་པའི་ཚེ། སློབ་དཔོན་དང་གྲངས་ཅན་གཉིས་ལ་མིག་སོགས་ཚད་
མས་གྲུབ་ཚུལ་མཐུན་སྣང་བ་ཡོད་པའི་ཕྱིར། རྟགས་དང་པོ་མིག་སོགས་དེ་མིག་སོགས་
ཀྱི་གནས་ལུགས་འཇལ་བའི་ཚད་མའི་རྙེད་དོན་མ་ཡིན་ནོ་ཞེ་ན། དེ་ཆོས་ཅན། ཁྱོད་
མིག་སོགས་ཀྱི་གནས་ལུགས་འཇལ་བའི་ཚད་མའི་རྙེད་དོན་ཡིན་པར་ཐལ། ཁྱོད་རང་
གི་མཚན་ཉིད་ཀྱི་གྲུབ་པའི་ཕྱིར། རྟགས་ཁས། ཞེས་དང་། ཡང་། དེའི་ཤོག ༢༥༤
ལས༑ དོན་ནི། སངས་རྒྱས་པ་འོག་མས་བྱེ་བྲག་པའི་ངོར་སྒྲ་མི་རྟག་པར་སྒྲུབ་པའི་
ཚེ༑ རྟག་མི་རྟག་གང་གིས་ཀྱང་ཁྱད་པར་དུ་མ་བྱས་པར་སྔ་རྒོལ་དང་ཕྱིར་རྒོལ་གཉིས་
ཀ་ལ་མཐུན་སྣང་དུ་གྲུབ་པའི་སྒྲ་ཙམ་ཆོས་ཅན་དུ་འཛིན་པ་དང༌། སློབ་དཔོན་ལེགས་
ལྡན་འབྱེད་ཀྱིས་གྲངས་ཅན་གྱི་ངོར་མིག་སོགས་དོན་དམ་པར་བདག་ལས་སྐྱེ་བ་མེད་
པར་སྒྲུབ་པའི་ཚེ། བདེན་བརྫུན་གང་གིས་ཀྱང་ཁྱད་པར་དུ་མ་བྱས་པར་སྔ་རྒོལ་ཕྱིར་
རྒོལ་གཉིས་ལ་མཐུན་སྣང་དུ་གྲུབ་པའི་མིག་སོགས་ཙམ་ཆོས་ཅན་དུ་འཛིན་པ་དཔེ་དོན་
མཚུངས་པ་མ་ཡིན་ཏེ། དཔེ་དེ་ལྟར་རིགས་ཤིང༌། དོན་གྱི་འཛིན་ཚུལ་དེ་ལྟར་མི་
རིགས་པའི་ཕྱིར་རོ། །ཞེས་གསུངས།
རྗེ་བཙུན་མཆོག་གི་ཡིག་ཆའི་གསུང་འགྲོས་ལྟར་ན། དཔལ་ལྡན་ཟླ་བས་སློབ་
དཔོན་ལེགས་ལྡན་གྱིས་གྲངས་ཅན་ལ་བདག་སྐྱེ་འགོག་ཚེ་བདེན་རྫུན་གང་གིས་ཀྱང་ཁྱད་
པར་དུ་མ་བྱས་པར་མིག་སོགས་ཙམ་ཆོས་ཅན་བཟུང་མི་རིགས་པའི་རྒྱུ་མཚན་དུ། ཕྱིན་
ཅི་ལོག་དང་ཕྱིན་ཅི་མ་ལོག་པ་ཐ་དད་པ་ཡིན་ནོ། །ཞེས་པའི་དོན། དེའི་ཚེ་དེ་འདྲའི་

ཆོས་ཅན་མཐུན་སྣང་བ་ཡོད་ན་མིག་སོགས་དེ་ཕྱིན་ཅི་ལོག་དང་ཕྱིན་ཅི་མ་ལོག་པའི་
ཚད་མ་གཉིས་ཀའི་རྙེད་དོན་དུ་ཐལ་བ་ལས་དེ་ལྟར་འདོད་མི་རིགས་ཏེ། དེ་གཉིས་དངོས་
འགལ་ཡིན་པའི་ཕྱིར། ཞེས་འགྲེལ་ལ། དཔེ་དོན་གྱི་རྟགས་གཉིས་མི་འདྲ་བའི་དོན་
ཡང་༑ དཔེའི་སྐབས་སུ་རྟག་མི་རྟག་གང་གིས་ཀྱང་ཁྱད་པར་མ་བྱས་པར་སྒྲ་ཙམ་ཆོས་
ཅན་དུ་འཛིན་དུ་ཡོད་པ་དང་། དོན་གྱི་སྐབས་སུ་བདེན་གཉིས་ཀྱི་ཁྱད་པར་དོར་བའི་
མིག་སོགས་ཙམ་ཆོས་ཅན་དུ་བཟུང་དུ་མི་རུང་ཞེས་པའི་དོན་དུ་བཀྲལ་ལོ།། 
མཁས་གྲུབ་བསྟན་དར་བ་མཆོག་གི་བཞེད་ཚུལ་ནི་གོང་དང་མཐུན་པར་གསལ་ལོ།།
ཀུན་མཁྱེན་འཇམ་དབྱངས་བཞད་པ་མཆོག་ནི། དེ་ཉིད་ཀྱིས་མཛད་པའི་དབུ་
མ་ཆེན་མོ་ཤོག ༢༢༤། ལས། ལེགས་ལྡན་གྱི་དེ་མི་འཐད་པར་ཐལ། དོན་དེ་
ལྟར་ཡིན་པ་ཡང་མི་རུང་ལ། དེའི་དཔེ་དོན་ཡང་མི་མཐུན་པའི་ཕྱིར། དེ་ཉིད་ལས།
དེ་ནི་དེ་ལྟར་མིན་ཏེ། འདི་ལྟར་ཞེས་སོ། །ལེགས་ལྡན་ཁྱོད་ཀྱིས་མིག་དང་གཟུགས་
སོགས་རིགས་ཤེས་ཀྱི་ངོའི་དོན་དམ་པར་བདག་ལས་མི་སྐྱེ་བར་སྒྲུབ་པའི་སྐབས་སུ་བདེན་
གཉིས་ཀྱི་ཁྱད་པར་དོར་བའི་སྤྱི་ཙམ་མམ་མཐུན་སྣང་བ་ཞིག་འདོད་པ་མི་འཐད་པར་
ཐལ༑ དེ་ལྟར་སྒྲུབ་པའི་ཚེ་ཆོས་ཅན་དེ་འཇལ་བའི་ཚད་མ་ནི་མིག་སོགས་ཀྱི་རང་བཞིན་
ལ་མ་འཁྲུལ་པ་གང་ཞིག མ་འཁྲུལ་པའི་ཤེས་པའི་རྙེད་དོན་ལ་རྫུན་པ་གཅིག་མི་འོང་
བའི་ཕྱིར། རྟགས་དང་པོ་གྲུབ་སྟེ། མིག་གཟུགས་གཉིས་འཇལ་བའི་མངོན་སུམ་ཚད་
མ་ནི་དེ་གཉིས་རང་གི་མཚན་ཉིད་ཀྱིས་གྲུབ་པ་ལ་མ་འཁྲུལ་པ་ཡིན་པའི་ཕྱིར། དེར་
ཐལ༑ གཞི་གྲུབ་ན་རང་མཚན་གྱིས་གྲུབ་དགོས་པའི་ལུགས་ལ་དེ་ལ་འཁྲུལ་པའི་བློ་
ཙམ་གིས་ཡལ་དེ་རྙེད་པ་དང་འཇོག་པ་མིན་ལ། ལེགས་ལྡན་ཁྱོད་ཀྱིས་ཀྱང་དེ་ལྟར་

ཁས་བླངས་པའི་ཕྱིར། ཞེས་དང༌། རྩ་རྟགས་གཉིས་པ་གྲུབ་སྟེ། འཁྲུལ་པའི་ཤེས་
པའི་རྙེད་དོན་ཡུལ་ཕྱིན་ཅི་ལོག་རྫུན་པ་དང་མ་འཁྲུལ་པའི་ཤེས་པའི་རྙེད་དོན་ཡུལ་ཕྱིན་
ཅི་མ་ལོག་པ་བདེན་པ་གཉིས་ཐ་དད་དེ་དངོས་འགལ་ཡིན་པའི་ཕྱིར། ཞེས་དང་། ཡང་
དེའི་ཤོག ༢༢༦ ལས། དེས་ན་ལེགས་ལྡན་གྱི་རང་རྒྱུད་ཀྱི་སྦྱོར་བ་ལ་ཕྱོགས་ཏེ་
ཆོས་ཅན་དང་ཆོས་མཐུན་སྣང་བ་མ་གྲུབ་པའི་སྐྱོན་དང༌། རྩོད་གཞི་མ་གྲུབ་པའི་སྒོ་
ནས་ཕྱོགས་ཆོས་མ་གྲུབ་པའི་གཏན་ཚིགས་ཀྱི་སྐྱོན་དག་ཡོད་པར་ཐལ། འཁྲུལ་མ་འཁྲུལ་
གྱི་ཤེས་པ་གཉིས་ཀྱི་ཡུལ་རྫུན་པ་དང་བདེན་པ་ཕན་ཚུན་དངོས་འགལ་ཡིན་པས་མིག་
སོགས་བདེན་མེད་དུ་སྒྲུབ་པའི་རྒོལ་བ་གཉིས་ཆོས་ཅན་ཚད་མས་གྲུབ་ཚུལ་རྒོལ་བ་གཉིས་
ལ་མཐུན་སྣང་བ་མེད་པ་དེའི་ཕྱིར། ཞེས་གསུངས།
ཀུན་མཁྱེན་བླ་མའི་གསུང་འགྲོས་སྙིང་པོར་བསྒྲིལ་ན། དཔལ་ལྡན་ཟླ་བས་ལེགས་
ལྡན་ལ་ཆོས་ཅན་མཐུན་སྣང་བ་འགོག་ཚུལ་ནི། དབུ་མ་པས་དངོས་སྨྲ་བ་གྲངས་ཅན་
ལ་བདག་སྐྱེ་འགོག་ཚེ་བདེན་གཉིས་ཀྱི་ཁྱད་པར་དོར་བའི་སྤྱི་མིག་སོགས་ཙམ་ཆོས་ཅན་
དུ་བཟུང་མི་རུང་སྟེ། འཁྲུལ་པའི་ཤེས་པའི་རྙེད་དོན་དང་མ་འཁྲུལ་པའི་ཤེས་པའི་རྙེད་
དོན་གཉིས་དངོས་འགལ་ཡིན་པའི་གནད་ཀྱིས་དེའི་ཚེ་རྒོལ་བ་དེ་གཉིས་ཆོས་ཅན་ལ་ཚད་
མ་སོང་ཚུལ་མཐུན་སྣང་དུ་གྲུབ་པ་མེད་པའི་ཕྱིར། ཞེས་འགྲེལ་པར་མངོན།།
རིགས་པའི་རྒྱལ་པོ་རྟེན་འབྲེལ་གྱི་གཏན་ཚིགས་ཅུང་ཟད་སྤྲོས་པ་ལ། གཏན་
ཚིགས་འགོད་པ་ནི། གང་ཟག་ཆོས་ཅན། རང་བཞིན་གྱིས་མ་གྲུབ་སྟེ། རྟེན་འབྲེལ་
ཡིན་པའི་ཕྱིར། དཔེར་ན། མེ་ལོང་ནང་གི་བྱད་བཞིན་གྱི་གཟུགས་བརྙན་བཞིན། ཞེས་
པའོ༑ ༑དེ་ལ་ཐོག་མར་རྟེན་འབྲེལ་གྱི་གོ་དོན་བཤད་ན་ལུགས་འདིར་གཞི་གྲུབ་ན་རྟེན་

འབྲེལ་ཡིན་པས་ཁྱབ་ཅིང་། རྟེན་འབྲེལ་ལམ་རྟེན་འབྱུང་ཞེས་པ་ནི་རང་གི་རྒྱུ་རྐྱེན་
ལ་བརྟེན་ནས་སྐྱེས་པ་དང་།རང་གི་ཆ་ཤས་སམ་གདགས་གཞི་ལ་བརྟེན་ནས་འབྱུང་
བའམ་འགྲུབ་པ་དང༌། ལྟོས་གཞི་ཆོས་གཞན་ལ་བརྟེན་ནས་འགྲུབ་པའམ་འཇོག་པ་ལ་
གསུངས་པ་ཡིན་ཏེ། རྩ་ཤེ་ཊཱིཀ་ཆེན་ཤོག ༡༩ ལས། དེ་ལ། འཕྲད་ལྟོས་རྟེན་
གསུམ་རྣམ་གྲངས་པར་གསུངས་པས་རྟེན་པའི་སྒྲ་དོན་ནི་ཤེས་བྱ་ཐམས་ཅད་ལ་ཡོད་
ལ༑ འབྱུང་བ་ལ་གཉིས་ཡོད་པའི་སྐྱེ་བ་ནི་འདུས་བྱས་མིན་པ་ལ་མེད་ཀྱང་། དེ་ལ་
བརྟེན་ནས་འགྲུབ་པ་ཡང་འབྱུང་བའི་དོན་དུ་གསུངས་པ་ཡོད་དེ། བྱེད་པོ་ལས་ལ་བརྟེན་
བྱས་ཤིང་། །ལས་ཀྱང་བྱེད་པོ་དེ་ཉིད་ལ། །བརྟེན་ནས་འབྱུང་བ་མ་གཏོགས་པ། །འགྲུབ་
པའི་རྒྱུ་ནི་མ་མཐོང་ངོ༌། །ཞེས་ལས་ལ་བརྟེན་ནས་བྱེད་པ་པོ་འབྱུང་བར་གསུངས་ཀྱང༌།
ལས་བྱེད་པ་པོའི་སྐྱེད་བྱེད་མིན་པ་དང༌། རིགས་པ་དེ་ཆོས་གཞན་ལ་ཡང་སྦྱར་བར་
གསུངས་པའི་སྐབས་སུ་ཚད་མ་དང་གཞལ་བྱ་དང་བསྒྲུབ་བྱ་དང་སྒྲུབ་བྱེད་ཕན་ཚུན་
ལ་བརྟེན་ནས་འབྱུང་བར་གསུངས་ཀྱང་ཕན་ཚུན་སྐྱེད་བྱེད་དུ་མི་རུང་ངོ་། །རིན་ཆེན་
ཕྲེང་བ་ལས་ཀྱང་། འདི་ཡོད་ན་ནི་འདི་འབྱུང་སྟེ། །ཐུང་ངུ་ཡོད་ན་རིང་པོ་བཞིན།།
ཞེས་གསུངས་ཀྱང་ཐུང་ངུ་རིང་པོའི་སྐྱེད་བྱེད་མིན་པ་བཞིན་ནོ། །དེ་ཡང་རང་རང་
གི་རྒྱུ་རྐྱེན་ལ་བརྟེན་ནས་འབྱུང་ན་བྲལ་འབྲས་མ་གཏོགས་པ་རྣམས་དངོས་པོ་ལ་བྱ་དགོས་
ལ༑ དེ་མིན་པའི་རྟེན་འབྱུང་རྣམས་ནི་ཆོས་གཞན་ལ་བརྟེན་ནས་འབྱུང་བ་ཡིན་ཡང་
ལྟོས་ས་དེ་དེའི་རྒྱུ་རྐྱེན་མིན་ནོ། །དེ་ལྟར་བྱས་ན། གང་ཕྱིར་རྟེན་འབྱུང་མ་ཡིན་པའི།།
ཆོས་འགའ་ཡོད་པ་མ་ཡིན་པ། །དེའི་ཕྱིར་སྟོང་པ་མ་ཡིན་པའི། །ཆོསའགའ་ཡོད་པ་
མ་ཡིན་ནོ། །ཞེས་གསུངས་པ་ཡང་ལེགས་པར་དྲངས་པར་འགྱུར་རོ། །ཞེས་གསུངས་

པ་དང་། འཇུག་པའི་རྣམ་བཤད་དགོངས་པ་རབ་གསལ་ཤོག ༡༤༠ ལས་ཀྱང་། དེ་
རྣམས་ལེགས་པར་ཤེས་ན། ཆོས་ཐམས་ཅད་བརྟེན་ནས་བཞག་དགོས་པ་དང་། བརྟེན་
ནས་བཏགས་པ་དང་། བརྟེན་ནས་སྐྱེས་པ་ཉིད་ཀྱིས་རང་གི་ངོ་བོས་གྲུབ་པ་མེད་པ་དང་།
ཞེས་གསུངས་པའི་ཕྱིར།
དེ་ཡང་སྐབས་འདིར་རྟེན་འབྲེལ་ཞེས་པའི་རྟེན་པའི་དོན་ནི་ཆོས་གཞན་
ལ་ལྟོས་པ་ལ་ཟེར་ཞིང་། ལྟོས་ཚུལ་ནི་ཆོས་གཞན་དུ་མ་ཞིག་དང་འཕྲད་པའམ་འབྲེལ་
བའི་སྒོ་ནས་གྲུབ་པ་མ་གཏོགས་རང་ཉིད་ཁེར་རྐྱང་གྲུབ་ཏུ་མེད་པས་རྟེན་ལྟོས་འཕྲད་
གསུམ་རྣམ་གྲངས་པར་གསུངས་ལ། འདུས་བྱས་རྣམས་ནི་རང་རང་གི་རྒྱུ་རྐྱེན་ལ་
བརྟེན་པའམ་ལྟོས་པ་དང་། འདུས་བྱས་དང་འདུས་མ་བྱས་ཀྱི་ཆོས་ཡིན་ནོ་ཅོག་རང་
རང་གི་ཆ་ཤས་སམ་གདགས་གཞི་ལ་བརྟེན་པའམ་ལྟོས་ལ་དེ་བཞིན་དུ་རིང་པོ་དང་ཐུང་
ངུ་༑ བསྒྲུབ་བྱ་དང་སྒྲུབ་བྱེད། ཚད་མ་དང་གཞལ་བྱ། ལས་དང་བྱེད་པོ་སོགས་
འཇོག་པ་ལའང་ཕན་ཚུན་བརྟེན་པའམ་ལྟོས་ནས་འཇོག་པ་མ་གཏོགས་ལྟོས་མེད་དུ་འཇོག་
ཏུ་མེད་པ་ཡིན་པས་ཆོས་ཐམས་ཅད་ལ་བརྟེན་པའི་དོན་ཚང་བ་ཡིན་ལ། རྟེན་འབྱུང་
ཞེས་པའི་འབྱུང་བ་ལ། སྐྱེ་བ་དང་འགྲུབ་པ་གཉིས་སུ་བྱས་ནས། འདུས་བྱས་རྣམས་
རང་རང་གི་རྒྱུ་རྐྱེན་ལ་བརྟེན་ནས་སྐྱེས་པ་ཡིན་པས་དེ་དག་ལ་བརྟེན་ནས་འབྱུང་བ་དང༌།
འདུས་མ་བྱས་ཀྱི་ཆོས་ཐམས་ཅད་རང་གི་རྒྱུ་རྐྱེན་ལ་བརྟེན་ནས་སྐྱེས་པ་མིན་ཡང་རང་
རང་གི་ཆ་ཤས་སམ་གདགས་གཞི་དང་ལྟོས་གཞི་དུ་མ་ལ་བརྟེན་ནས་བློ་ཡུལ་དུ་འགྲུབ་
པ་མ་གཏོགས་ཆོས་དེ་དག་ལ་ལྟོས་མེད་དུ་གྲུབ་ཏུ་མེད་པས་ཆོས་དེ་དག་རང་རང་གི་
ཆ་ཤས་སམ་གདགས་གཞི་དང་ལྟོས་གཞི་དེ་རྣམས་ལ་བརྟེན་ནས་འབྱུང་བ་ཡིན་ནོ། །དེ་

ལྟར་བྱས་ན། འདུས་བྱས་རྣམས་ནི་རྟེན་འབྱུང་ཞེས་པའི་འབྱུང་བའི་དོན་ཆོས་གཞན་
ལ་བརྟེན་ནས་སྐྱེ་བ་དང་འགྲུབ་པ་གཉིས་ཀའི་སྟེང་ནས་འགྲེལ་བརྗོད་བྱར་ཡོད་ལ། འདུས་
མ་བྱས་ཀྱི་ཆོས་རྣམས་རང་རང་གི་ཆ་ཤས་དང་གདགས་གཞི་དེ་བཞིན་ལྟོས་གཞི་དུ་
མ་ལ་ལྟོས་ནས་འགྲུབ་པའམ་འབྱུང་བའི་སྟེང་ནས་འགྲེལ་བརྗོད་བྱེད་པས་ཆོས་ཐམས་
ཅད་རྟེན་འབྲེལ་དུ་འཇོག་ཚུལ་དེ་ལྟར་གསུངས་སོ།།
དེ་ལ་ཆ་ཅན་གྱི་ཆོས་རྣམས་རང་གི་ཆ་ཤས་ལ་བརྟེན་ནས་འབྱུང་ཚུལ་ནི། ཆ་
ཅན་གྱི་ཆོས་རྣམས་ནི་རང་གི་ཆ་ཤས་རྣམས་ཀྱིས་བརྩམས་པ་ཡིན་ལ། དེ་ཡང་བློ་ཡུལ་
དུ་བརྩོམ་པ་སྟེ་ཆ་དང་བཅས་པའི་ཆོས་ཇི་འདྲ་ཞིག་ཡིན་རུང་དེ་ཉིད་བློ་ཡུལ་དུ་འཆར་
ཚུལ་ནི་ཆ་ཤས་དུ་མ་འདུས་པ་ལ་བརྟེན་ནས་བློ་ཡུལ་དུ་འཆར་དགོས་ཀྱི། དེ་དག་ལ་
ལྟོས་མེད་རང་དབང་དུ་འཆར་དུ་མེད་པས་ཆོས་དེ་རྣམས་རང་གི་ཆ་ཤས་ལ་བརྟེན་ནས་
འབྱུང་བའི་ཚུལ་དེ་ལྟར་ཡིན་ཞིང་། དེ་བཞིན་དུ་ཆོས་རྣམས་རང་གི་གདགས་གཞི་ལ་
བརྟེན་ནས་འབྱུང་ཚུལ་ཡང༌། ཆོས་ཇི་འདྲ་ཞིག་ཡིན་རུང་དེ་ཉིད་བློ་ཡུལ་དུ་འཆར་
ཚུལ་ལ་དཔྱད་ན། གདགས་གཞི་ཞིག་གིས་བློ་ཡུལ་དུ་གསལ་བར་བྱེད་པའི་སྒོ་ནས་
ཆོས་དེ་དང་དེ་བློ་ཡུལ་དུ་འཆར་བ་མ་གཏོགས་དེ་ལ་ལྟོས་མེད་ཡན་གར་འཆར་དུ་མེད་
གཤམ་དུ་འགོད་འགྱུར་ལྟར་དཀའ་ཆེན་ཡེ་ཤེས་རྒྱལ་མཚན་མཆོག་གི་ཕྱག་ཆེན་ཟིན་
བྲིས་སུ། འདུས་བྱས་རྣམས་རང་རང་གི་རྒྱུ་རྐྱེན་གྱིས་གློ་བུར་དུ་བཅོས་པ་དང་འདུས་
བྱས་དང་འདུས་མ་བྱས་ཀྱི་ཆོས་ཐམས་ཅད་རང་རང་གི་ཆ་ཤས་དང་གདགས་གཞི་དུ་
མ་འདུས་ཏེ་བློས་ཕར་བཅོས་པའི་བཅོས་མ་ཡིན་པར་གསུངས་པ་འདིས་བརྟེན་འབྲེལ་

གྱི་ཆོས་རྣམས་རྟོག་པས་ཕར་བཏགས་ཙམ་ཡིན་པ་ལ་གོ་བ་ཟབ་མོ་སྟེར་རོ། །དེས་ན་
རྟེན་ཞེས་པས་རང་ལ་རང་ཚུགས་ཐུབ་པའི་ངོ་བོ་མེད་པ་དང༌། འབྱུང་ཞེས་པས་བྱ་
བྱེད་ཐམས་ཅད་གཞན་ལ་བརྟེན་ནས་བློས་ཕར་བཏགས་པའམ་བཅོས་ཙམ་དེ་ཉིད་ཀྱི་
སྟེང་ནས་འཇོག་དགོས་ཞེས་པའོ།། 
སྐབས་འདིར་རྩ་ཤེ་ཊཱིཀ་ཆེན་ལས། རང་རང་གི་རྒྱུ་རྐྱེན་ལ་བརྟེན་ནས་བྱུང་
ན་བྲལ་འབྲས་མ་གཏོགས་པ་རྣམས་དངོས་པོ་ལ་བྱ་དགོས་ལ། ཞེས་གསུངས་པ་འདིའི་
དགོངས་པ་འགྲེལ་ཚུལ་ལ་དཔྱད་ན། འགའ་ཞིག་གིས་ཊཱིཀ་ཆེན་ལས་དེ་ལྟར་གསུངས་
པ་ནི་བྲལ་འབྲས་རྣམས་རང་གི་བྲལ་རྒྱུ་བར་ཆད་མེད་ལམ་ལ་བརྟེན་ནས་འབྱུང་བ་ཙམ་
ལ་དགོངས་ཀྱི་སྤྱིར་བྲལ་འབྲས་རྣམས་རང་གི་རྒྱུ་རྐྱེན་ལས་འབྱུང་བར་གསུངས་པ་མིན་
ཟེར༑ དེ་ལ་ད་དུང་དཔྱད་ན། ཁྱོད་ཀྱི་ཞིབ་ཆ་ལྟར་ན་བྲལ་འབྲས་རྣམས་བྲལ་རྒྱུ་ལ་
བརྟེན་ནས་འབྱུང་ཡང་བྲལ་རྒྱུ་བར་ཆད་མེད་ལམ་དེ་བྲལ་འབྲས་དེའི་བྲལ་རྒྱུ་ཡིན་ཀྱང་
དེའི་རྒྱུ་རྐྱེན་མིན་ཞེས་གསུངས་དགོས་ཀྱང༌། ཊཱིཀ་ཆེན་ལས། དེ་མ་ཐག་ཏུ། དེ་
མིན་པའི་རྟེན་འབྱུང་རྣམས་ནི་ཆོས་གཞན་ལ་བརྟེན་ནས་འབྱུང་བ་ཡིན་ཡང་། ལྟོས་
ས་དེ་དེའི་རྒྱུ་རྐྱེན་མིན་ནོ། །ཞེས་གསུངས་འདུག་པ་འདིས་བྲལ་འབྲས་གང་ལ་བརྟེན་
ནས་འབྱུང་བའི་བར་ཆད་མེད་ལམ་དེ་དེའི་རྒྱུ་རྐྱེན་དུ་བྱ་དགོས་པར་གསུངས་པའི་ཕྱིར།
ལ་ལས། རྩ་ཤེ་ཊཱིཀ་ཆེན་ཤོག ༤༤༧ ལས། འདིར་ཉོན་མོངས་ཀྱི་ས་བོན་སྤངས་པ་
དང་ཉེར་ལེན་གྱི་ཕུང་པོའི་སྣང་བ་ནུབ་པའི་གཞིར་གྱུར་པའི་སེམས་ཀྱི་ཆོས་ཉིད་མྱང་
འདས་སུ་བྱའི། ཉོན་མོངས་ལ་སོགས་པའི་རྒྱུ་རྐྱེན་རྒྱུན་ཆད་པ་ལས་ཕྱི་མའི་རིགས་
འདྲ་མ་བསྐེད་པ་ནི་མྱང་འདས་སུ་མི་བྱ་སྟེ། དེ་ནི་རྒྱུ་སྔ་མ་ཟད་པས་སྐྱེད་པའི་མ་འོངས་

པར་བཤད་ཟིན་པའི་ཕྱིར་རོ། །ཞེས་གསུངས་པ་ལ་བརྟེན་ནས་བྲལ་འབྲས་དང་འགོག་
བདེན་གཉིས་ལ་ཁྱད་པར་ཕྱེ་སྟེ་བྲལ་འབྲས་ནི་གཉེན་པོའི་སྟོབས་ཀྱིས་སེམས་ཀྱི་སྟེང་
དུ་ཉོན་མོངས་རྒྱུན་ཆད་ཙམ་ཞིག་ཡིན་པས་དེ་ཉིད་རང་གི་རྒྱུ་རྐྱེན་ལ་བརྟེན་ནས་འབྱུང་
བ་ལ་དགོངས་པ་ལེན་པའང་མི་འཐད་དེ། ཁྱོད་ཀྱི་བྲལ་འབྲས་དེ་དངོས་པོར་འདོད་
ན་ཊཱིཀ་ཆེན་ལས། བྲལ་འབྲས་མ་གཏོགས་པ་རྣམས་དངོས་པོ་བྱ་དགོས་ལ། ཞེས་
འབྱུང་བ་དང་དངོས་སུ་འགལ་བས་སོ། །དེ་ལྟར་ན། མཁས་པ་འགའ་ཞིག་གིས་ཐལ་
འགྱུར་བའི་ལུགས་འདིར་རྒྱུ་ལ་ཐོབ་བྱེད་ཀྱི་རྒྱུ་དང༌། སྐྱེས་བྱེད་ཀྱི་རྒྱུ་གཉིས་ཡོད་ཅིང་།
བྲལ་འབྲས་རྣམས་རང་རང་ཐོབ་བྱེད་ཀྱི་རྒྱུ་རྐྱེན་ལས་བྱུང་ལ་དེ་མིན་པའི་དངོས་པོ་
རྣམས་ནི་རང་རང་སྐྱེད་བྱེད་ཀྱི་རྒྱུ་རྐྱེན་ལས་བྱུང་ཞེས་གསུངས་ལ།
བསྟན་དར་ལྷ་རམས་པས་མཛད་པའི་རྟེན་འབྲེལ་བསྟོད་པའི་འགྲེལ་པ་ཤོག ༩
ན༑ ལས། དེས་ན་བྲལ་འབྲས་སྔོན་མེད་པའི་ཆོས་ཞིག་ལམ་བདེན་སྒོམ་སྟོབས་ཀྱིས་
གསར་དུ་བྱུང་བ་ཡིན་པས་རྒྱུ་རྐྱེན་ལ་བརྟེན་ནས་ཐོབ་པ་ཡིན་ཞིང་། འོན་ཀྱང་རྒྱུ་རྐྱེན་
གྱི་རྒྱུ་བྱས་པ་ལ་བརྟེན་ནས་ཐོབ་པ་མ་ཡིན་ཏེ། ཞེས་གསུངས་སོ། །ཐོབ་བྱེད་ཀྱི་རྒྱུ་
དེ་དེའི་རྒྱུ་ཡིན་པར་འདོད་ན། བར་ཆད་མེད་ལམ་རྣམས་རང་རང་གིས་དྲངས་པའི་
བྲལ་འབྲས་ཀྱི་རྒྱུ་ཡིན་པར་འདོད་དགོས་ལ། དེ་ལྟར་ན། དེ་དག་སྐྱེད་བྱེད་དུ་ཐལ་
ལོ་ཞེ་ན། སྐྱེད་བྱེད་རྒྱུའི་མཚན་ཉིད་དུ་འཇོག་པའི་རྒྱུ་ནི། སྐྱེད་བྱེད་ཀྱི་རྒྱུ་ཡིན་གྱི་
རྒྱུ་ཙམ་གྱི་མཚན་ཉིད་མིན་ནོ་ཞེས་ལན་འདེབས་པ་དང་། ཡང་ལ་ལས། བྲལ་འབྲས་
ཐོབ་བྱེད་ཀྱི་བར་ཆད་མེད་ལམ་དེ་བྲལ་འབྲས་དེའི་རྒྱུ་ཡིན་ཀྱང་སྤྱིར་རྒྱུ་མ་ཡིན་ཞེས་
ལན་འདེབས་མཛད་པ་དང་། ཡང་གཞན་དག་གིས་བྲལ་འབྲས་རྣམས་རྒྱ་རྐྱེན་ལ་བརྟེན་

ནས་བྱུང་ཡང་དེ་དག་བྲལ་འབྲས་ཀྱི་རྒྱུ་རྐྱེན་མ་ཡིན་ཞེས་ལན་འདེབས་མཛད་པ་རྣམས་
ལས་གང་འོས་ཞིབ་ཏུ་དཔྱད་པར་འཚལ་ལོ།།
ཡང་སྐབས་འདིར་རྩ་ཤེ་ཊཱིཀ་ཆེན་དུ་རྟེན་ལྟོས་འཕྲད་གསུམ་རྣམ་གྲངས་པར་
གསུངས་པ་ལ་འགའ་ཞིག་གིས་དྭོགས་སློང་འདི་ལྟར་མཛད་དེ། ཤེས་བྱ་ཆོས་ཅན། ཆོས་
དེ་ལ་བརྟེན་ནས་གྲུབ་པ་དང་ཆོས་དེ་ལ་ལྟོས་ནས་གྲུབ་པ་ཡིན་ན་ཆོས་དེ་དང་འཕྲད་ནས་
གྲུབ་པས་ཁྱབ་པར་ཐལ། རྟེན་ལྟོས་འཕྲད་གསུམ་རྣམ་གྲངས་པ་ཡིན་པའི་ཕྱིར། འདོད་
ན༑ ཕ་རི་དང་ཚུར་རི་ཕན་ཚུན་འཕྲད་པ་དང༌། ཚེ་འདིར་སྐྱེས་པའི་མི་དེ་རང་གི་སྐྱེ་
བ་སྔ་མ་དང་ཕྱི་མར་གྱུར་པའི་འགྲོ་བ་ཐམས་ཅད་དང་འཕྲད་པ་སོགས་ཧ་ཅང་ཐལ་བ་
དང་༑ ཅི་སྟེ་སྐབས་འདིར་འཕྲད་པ་ཞེས་པ་ཡུལ་གཉིས་ཕན་ཚུན་རེག་པ་ལ་ཟེར་བ་
མིན་གྱི་བློ་ཡུལ་དུ་འཕྲད་པ་ལ་བྱེད་ཟེར་ནའང་། དེ་ལྟར་ན། ཕ་རི་དང་ཚུར་རི་དང་
བུམ་པ་དང་བུམ་མིན་སོགས་གཅིག་བློ་ཡུལ་དུ་འཆར་བ་ཅིག་ཤོས་བློ་ཡུལ་དུ་འཆར་
བ་ལ་ལྟོས་ན་དེ་དག་རྟོག་པ་ཕན་ཚུན་བརྟེན་པའི་སྐྱོན་དུ་འགྱུར་རོ་ཞེ་ན་སྤྱིར་འཕྲད་པ་
ཞེས་པ་ཡུལ་གཉིས་ཕན་ཚུན་རེག་པ་གཅིག་པུ་མིན་པར་སྐབས་སྟོབས་ཀྱིས་གོ་ཚུལ་མང་
སྟེ༑ དཔེར་ན། སྔོན་འཛིན་སྐད་ཅིག་དང་པོ་དང་གཉིས་པ་ལྟ་བུ་དུས་གཞན་གྱིས་
བར་མ་ཆོད་པ་ལ་འཕྲད་ཅེས་པ་དང༌། འདབས་འབྱར་དུ་གནས་པའི་རྡུལ་གཉིས་ལྟ་
བུ་དེ་གཉིས་ཀྱི་བར་དུ་རྡུལ་གཞན་གྱིས་བར་མ་ཆོད་པ་ལ་འཕྲད་ཅེས་པ་དང་། དེ་བཞིན་
ཕ་དང་བུ་ཕན་ཚུན་ཉེ་བར་གནས་པའི་སྒོ་ནས་འབྲེལ་བ་བྱུང་བ་ལ་དེ་གཉིས་འཕྲད་ཅེས་
གླེང་བ་དང་། གཞན་ཡང༌། དབུ་མ་ལ་འཇུག་པ་ལས། ཇི་ལྟར་ཁྱོད་ཀྱིས་ཉི་མའི་

དཀྱིལ་འཁོར་ལ་ཡོད་ཁྱད་པར་རྣམས། །གཟུགས་བརྙན་ལ་ཡང་གཟས་གཟུང་ལ་སོགས་
རྣམས་ཚེ་མཐོང་འགྱུར་ལ། །ཉི་མ་དང་ནི་གཟུགས་བརྙན་རྣམ་པར་ཕྲད་དང་མ་ཕྲད་
པར༑ ༑མི་རིགས་མོད་ཀྱི་བརྟེན་ནས་ཐ་སྙད་ཙམ་ཞིག་འབྱུང་འགྱུར་ཞིང་། །ཞེས་
གསུངས་པ་ལྟ་བུའི་ཕྲད་ཚུལ་དང༌། སྐབས་འདིར་གདགས་གཞི་གདགས་ཆོས་ཕྲད་
ནས་གྲུབ་པར་གསུངས་པ་ལྟ་བུའི་འཕྲད་ཚུལ་སོགས་འཇོག་སྟངས་འདྲ་མིན་དུ་མ་ཞིག་
འཇིག་རྟེན་ཐ་སྙད་དང་བསྟུན་ནས་འཇོག་དགོས་པར་མངོན་ལ། སྐབས་འདིར་རྟེན་
ལྟོས་ཕྲད་གསུམ་རྣམ་གྲངས་པར་གསུངས་པའི་འཕྲད་པ་འདིའི་དོན་ནི་ཚིག་གསལ་
ཤོག ༣ལས། འབྲེལ་བ་ཞེས་བྱ་བ་ནི་ཕྲད་པའི་དོན་ཡིན་པའི་ཕྱིར་དང་། ཞེས་གསུངས་
པ་ལྟར་འབྲེལ་བ་ལ་གོ་དགོས་ཤིང་། དེ་ཡང་ལུགས་འདིར་འབྲེལ་བ་ལ། བདག་གཅིག་
འབྲེལ་དང་དེ་བྱུང་འབྲེལ་ལྟོས་གཞི་ལྟོས་ཆོས་ཀྱི་འབྲེལ་བ་སྟེ་གསུམ་འཇོག་དགོས་པར་
མངོན་ལ། ཕ་རི་དང་ཚུར་རི་སོགས་ཕན་ཚུན་བདག་གཅིག་འབྲེལ་དང་དེ་བྱུང་འབྲེལ་
གང་ཡང་མེད་ཀྱང་། ལྟོས་གཞི་ལྟོས་ཆོས་ཀྱི་སྒོ་ནས་འབྲེལ་བར་འཇོག་དགོས་པ་དང་།
དེས་ན་རྟེན་ལྟོས་ཕྲད་གསུམ་རྣམ་གྲངས་པར་གསུངས་པའི་ཕྲད་པའི་དོན་འབྲེལ་བ་ལ་
འཇོག་པའི་འབྲེལ་བ་ནི་ལྟོས་གཞི་ལྟོས་ཆོས་ཀྱི་འབྲེལ་བ་འདི་ལ་འཇོག་གོ།
རྟེན་ལྟོས་ཕྲད་གསུམ་རྣམ་གྲངས་པར་གསུངས་པའི་རྣམ་གྲངས་པ་ཞེས་དོན་
གཅིག་མིང་གི་རྣམ་གྲངས་ལ་བྱས་ནས་འགྲེལ་ཚུལ་གོང་དུ་བཤད་པ་ལྟར་དང༌། བཤད་
པའི་སྒོ་མི་འདྲ་བའི་རྣམ་གྲངས་ལ་བྱས་ནས་འགྲེལ་ཚུལ་ཞིག་ཀྱང་ཡོད་དེ། དཔལ་
མང་དཀོན་མཆོག་རྒྱལ་མཚན་གྱིས་མཛད་པའི་རྟེན་འབྲེལ་བསྟོད་པའི་འགྲེལ་པ་
ཤོག ༢༢ ན། ལས། སྤྱིར་འཕྲད་ལྟོས་རྟེན་གསུམ་རྣམ་གྲངས་པ་ཡིན་ཀྱང༌། དོན་

གཅིག་མིན་པ་ཤེས་དགོས་སོ། །ཞེས་གསུངས་པ་རྟེན་ལྟོས་ཕྲད་གསུམ་གྱི་གོ་དོན་སོ་
སོར་འགྲེལ་ཚུལ་ཞིག་ཡོད་པ་དེའི་དབང་དུ་མཛད་པ་ལྟ་བུའོ། །འོ་ན་རྟེན་ལྟོས་ཕྲད་
གསུམ་གྱི་དོན་སོ་སོར་ཕྱེ་སྟེ་བཤད་པའི་རྣམ་གྲངས་སམ་སྒོ་མི་འདྲ་བའི་སྒོ་ནས་འགྲེལ་
ཚུལ་ཇི་ལྟར་ཡོད་ཅེ་ན། ལྕང་སྐྱ་རིན་པོ་ཆེའི་གྲུབ་མཐའ་ལྷུན་པོའི་མཛེས་རྒྱན་
ཤོག ༣༠༩ ལས། སྤྱིར་འཕྲད་ལྟོས་རྟེན་གསུམ་རྣམ་གྲངས་པར་ཡང་གསུངས་མོད་
ཀྱང་གོ་བ་ཆགས་སླ་བའི་ཕྱིར་ཕྲལ་ནས་བརྗོད་ན། འཕྲད་པ་ཞེས་བྱ་བས་ནི་གཏན་ཚིགས་
ཀྱི་དོན་དངོས་པོ་རང་གི་རྒྱུས་བསྐྱེད་པའི་རྟེན་འབྲེལ་འཛིན་པ་ཡིན་ལ། འདི་ནི་གྲུབ་
པའི་མཐའ་འོག་མ་དང་ཡང་ཐུན་མོང་བའོ། །དེ་ཡང་དེ་ཙམ་ཞིག་རྟེན་འབྲེལ་གྱི་དོན་
དུ་འདོད་པར་འདྲ་བས་ཐུན་མོང་བ་ཞེས་བྱ་ཡི། དེ་དག་གིས་འདོད་པའི་རྟེན་འབྲེལ་
བདེན་པ་བ་འདོད་པ་ནི་མ་ཡིན་ལ། དེ་དག་གིས་བདེན་མེད་བསྒྲུབ་བྱར་འདོད་པ་ཡང་
མ་ཡིན་ནོ། །འཕྲད་པ་ནི་རྒྱུ་དང་འབྲས་བུའི་སྐྱེ་འགག་གི་བྱ་བ་འཕྲད་པ་ལ་བྱ་ཡི་རྒྱུ་
འབྲས་གཉིས་འཕྲད་པ་ནི་མ་ཡིན་ནོ། །ལྟོས་པ་ཞེས་བྱ་བས་ནི། འདུས་བྱས་དང་འདུས་
མ་བྱས་ཀྱི་ཆོས་རྣམས་རང་རང་གི་ཆ་ཤས་ལ་ལྟོས་ནས་རང་གི་བདག་ཉིད་རྙེད་པའི་
གཏན་ཚིགས་བསྟན་པ་སྟེ། ས་མུདྲྭ་ད། གྲུབ་པ་ལ་འཆད་པའི་དབང་དུ་བྱས་པའོ།།
འདི་ནི་སྔ་མ་ལས་ཁྱབ་ཆེ་ཞིང་། དངོས་བསྟན་གྱི་དོན་ཙམ་དབུ་མ་པ་གཞན་དང་ཡང་
ཐུན་མོང་བའོ། །བརྟེན་པ་ཞེས་བྱ་བས་ནི། ཆོས་ཐམས་ཅད་བརྟེན་ནས་བཏགས་པའི་
གཏན་ཚིགས་ཀྱི་དོན་བསྟན་པ་སྟེ། རང་རང་གི་གདགས་གཞི་ལ་བརྟེན་ནས་བཏགས་
པ་ཙམ་དུ་གྲུབ་པའོ། །འདི་ནི་ལུགས་མཆོག་ཏུ་གྱུར་པ་འདི་ཁོ་ནའི་ཁྱད་ཆོས་ཡིན་ཏེ།
རང་རྒྱུད་པ་མན་ཆད་དང་ཡང་ཐུན་མོང་མ་ཡིན་པའོ། །ཞེས་གསུངས་པ་ལྟར་རོ།།

རྟེན་འབྲེལ་ལ་ཕྲ་རགས་ཀྱི་རིམ་པ་འཇོག་ཚུལ་ནི། དེ་ལ་མཁས་པའི་གསུང་
རྣམས་ལས་རྟེན་འབྲེལ་ལ་རྟོགས་དཀའ་སླའི་ཕྲ་རགས་རིམ་པ་གསུམ་གསུངས་ཏེ་དང་
པོ་ནི་རྒྱུ་དང་རྐྱེན་ལ་བརྟེན་ནས་འབྱུང་པའི་རྟེན་འབྲེལ་ཏེ། དེ་ནི་སེམས་ཙམ་མན་ཆད་
ཀྱིས་རྟོགས་ནུས་པའི་རྟེན་འབྲེལ་དང༌། གཉིས་པ་ནི་འདུས་བྱས་དང་འདུས་མ་བྱས་
ཀྱི་ཆོས་ཀུན་རང་རང་གི་ཆ་ཤས་སམ་གདགས་གཞི་ལ་བརྟེན་ནས་གྲུབ་པའི་རྟེན་འབྲེལ་
ཏེ༑ དེ་ནི་རང་རྒྱུད་པ་ཡན་གྱིས་རྟོགས་ནུས་པའི་རྟེན་འབྲེལ་དང༌། གསུམ་པ་ནི། ཆོས་
གང་ཡིན་རུང་གདགས་གཞི་དུ་མ་འདུས་པ་ལ་མིང་དང་རྟོག་པ་ལ་བརྟེན་ནས་བཏགས་
ཙམ་དུ་གྲུབ་པའི་རྟེན་འབྲེལ་ཏེ། འདི་ནི་དབུ་མ་ཐལ་འགྱུར་བ་ཁོ་ནས་ཁོང་དུ་ཆུད་ནུས་
པའི་རྟེན་འབྲེལ་གྱི་འཇོག་ཚུལ་ཕྲ་ཤོས་སུ་གསུངས། དེ་ཡང་ཚིག་གསལ་ལས། དེའི་
ཕྱིར་དངོས་པོ་རྣམས་ཀྱི་འབྱུང་བ་རྒྱུ་དང་རྐྱེན་ལ་ལྟོས་པ་ནི་རྟེན་ཅིང་འབྲེལ་བར་བྱུང་
བའི་དོན་ནོ། །ཞེས་གསུངས་པ་འདིས་གོང་དུ་བཀོད་པའི་རྟེན་འབྲེལ་འཇོག་ཚུལ་ཕྲ་
རགས་རིམ་པ་གསུམ་པོ་དེ་བསྟན་ཚུལ་མཁས་པའི་མན་ངག་དང་སྦྱར་ན། རྒྱུ་དང་
རྐྱེན་ལ་ལྟོས་ཞེས་པའི་རྒྱུ་རྐྱེན་སྐྱེད་བྱེད་ལ་བྱེད་ན། རྟེན་འབྲེལ་གྱི་འཇོག་ཚུལ་དང་
པོ་དང༌། གདགས་གཞི་དང་ཆ་ཤས་ལ་བྱེད་ན། རྟེན་འབྲེལ་འཇོག་ཚུལ་གཉིས་པ་
དང་༑ འདོགས་བྱེད་ཀྱི་མིང་དང་རྟོག་པ་ལ་བྱེད་ན། རྟེན་འབྲེལ་འཇོག་ཚུལ་གསུམ་
པ་བསྟན་པར་གསུངས་པ་འདི་ངོ་མཚར་སྐྱེ་བའི་འཆད་ཚུལ་ཞིག་ཡིན་ལ། དེའི་ཚུལ་
ཡང་༑ གྲུབ་མཐའ་ལྷུན་པོའི་མཛེས་རྒྱན་ཤོག ༣༡༠ ལས། དེ་ལྟར་ན་ཚིག་གསལ་
གྱི་ལུང་དེའི་དངོས་པོ་འབྱུང་བ་ཞེས་པའི་འབྱུང་བའི་དོན་སྐྱེ་བ་ཙམ་ལ་བྱས་ན་གཏན་
ཚིགས་སྔ་མ་དང་། གྲུབ་པ་དང་ཡོད་པ་ལ་བྱས་ན་གཏན་ཚིགས་ཕྱི་མ་གཉིས་ཀྱང་སྟོན་

ནོ༑ ༑རྒྱུ་དང་རྐྱེན་ལ་ཞེས་བྱ་བ་ནི་མྱུ་གུའི་ཉེ་བར་ལེན་པའི་རྒྱུ་ས་བོན་དང་རྐྱེན་ཆུ་
ལུད་སོགས་ཙམ་ལ་བྱས་ན་གཏན་ཚིགས་སྔ་མ་དང་། བདག་ཉིད་ཀྱི་ངོ་བོ་གྲུབ་པའི་
རྒྱུ་གདགས་གཞི་འམ་ཆ་ཤས་ལ་བྱས་ན་གཏན་ཚིགས་བར་པ་དང་། རང་རང་འདོགས་
བྱེད་ཀྱི་རྟོག་པ་ལ་བྱས་ན་གཏན་ཚིགས་ཕྱི་མ་སྟོན་ནོ། །ཞེས་གསུངས་པའི་ཕྱིར་རོ།།
དེ་ལ་ད་དུང་ཞིབ་ཏུ་དཔྱད་ན། འགའ་ཞིག་གིས་འདི་ལྟར་གསུངས་ཏེ། རྒྱུ་
རྐྱེན་ལ་བརྟེན་ནས་སྐྱེས་པའི་རྟེན་འབྲེལ་འདི་རང་སྡེ་བྱེ་མདོ་གཉིས་དང་སེམས་ཙམ་
པས་ཀྱང་རྟོགས་ནུས་པའི་རྟེན་འབྲེལ་འཇོག་ཚུལ་རགས་ཤོས་ཡིན་པ་དང༌། ཆ་ཤས་
སམ་གདགས་གཞི་ལ་བརྟེན་ནས་འབྱང་བ་ཞེས་པའི་རྟེན་འབྲེལ་འཇོག་ཚུལ་གཉིས་པ་
དེ་ལ་ཞིབ་མོར་དཔྱད་ན་ནང་གསེས་ཕྲ་རགས་གཉིས་ཏེ་ཆ་ཤས་སམ་གདགས་གཞི་ལ་
བརྟེན་ནས་བློ་ཡུལ་དུ་འབྱུང་བའམ་འགྲུབ་པ་དང༌། ཆ་ཤས་སམ་གདགས་གཞི་ལ་བརྟེན་
ནས་བློས་ཕར་བཏགས་ཏེ་གྲུབ་པའོ། །དེ་གཉིས་ཀྱི་ནང་ནས་འཇོག་ཚུལ་དང་པོ་དེ་རང་
སྡེ་ཉན་ཐོས་སྡེ་པ་དང་སེམས་ཙམ་པས་ཀྱང་རྟོགས་ནུས་ཏེ་དེ་དག་གིས་རྫས་བཏགས་
གཉིས་སུ་ཕྱེ་བའི་བཏགས་ཡོད་ཀྱི་ཆོས་རྣམས་རང་ཉིད་ངོས་བཟུང་བ་ལ་ཆོས་གཞན་
ངོས་བཟུང་བ་ལ་ལྟོས་པར་འཇོག་ཤེས་པའི་ཕྱིར་དང་། དབུ་མ་ལ་འཇུག་པ་ལས་ཀྱང་།
བུམ་སོགས་དེ་དག་དེ་ཉིད་དུ་མེད་ཅིང་། །འཇིག་རྟེན་རབ་ཏུ་གྲགས་པ་ཡོད་ཅི་བཞིན།།
ཞེས་མདོ་སེམས་རྣམས་ཀྱིས་བུམ་པ་སོགས་བཏགས་ཡོད་ཀྱི་ཆོས་རྣམས་རང་གི་ཆ་ཤས་
ལ་ལྟོས་མེད་རང་དབང་དུ་གྲུབ་ཚུལ་མེད་པ་གྲུབ་ཟིན་དེ་ཉིད་བདེན་མེད་དུ་སྒྲུབ་པའི་
དཔེར་ཐལ་འགྱུར་བས་བཀོད་པར་གསུངས་པའི་ཕྱིར། ནང་གསེས་ཀྱི་འཇོག་ཚུལ་གཉིས་
པ་རང་གི་ཆ་ཤས་སམ་གདགས་གཞི་ལ་བརྟེན་ནས་བློས་ཕར་བཏགས་ཏེ་གྲུབ་པའི་རྟེན་

འབྲེལ་འཇོག་ཚུལ་འདི་ནི་དབུ་མ་རང་རྒྱུད་པ་ཡན་ཆད་ཀྱིས་རྟོགས་ནུས་ཀྱི་སེམས་ཙམ་
པ་མན་གྱིས་འཇོག་མི་ནུས་ལ། གདགས་གཞི་ལ་བརྟེན་ནས་མིང་དང་རྟོག་པས་ཕར་
བཏགས་ཙམ་དུ་གྲུབ་པའི་རྟེན་འབྲེལ་འཇོག་ཚུལ་འདི་ནི། ཐལ་འགྱུར་བའི་ཐུན་མོང་
མིན་པའི་རྟེན་འབྲེལ་འཇོག་ཚུལ་གོང་དུ་བཤད་པ་ལྟར་རོ།།
འདི་ལས་འཕྲོས་ཏེ། རང་སྡེ་མདོ་སྡེ་པ་ནས་དབུ་མ་ཐལ་འགྱུར་བའི་བར་གྲུབ་
མཐའ་སྨྲ་བ་སོ་སོས་རྟོག་བཏགས་འཇོག་ཚུལ་གྱི་ཁྱད་པར་རང་གི་ཡིད་ལ་འཆར་ཚོད་
ཅུང་ཟད་ཞུ་ན། དེ་ཡང་མདོ་སྡེ་པས་ཆོས་ལ་རྒྱུ་རྐྱེན་གྱིས་སྐྱེས་པའི་འདུས་བྱས་དང་།
དེས་མ་སྐྱེས་པའི་འདུས་མ་བྱས་ཀྱི་ཆོས་གཉིས་ལས་འདུས་བྱས་རྣམས་ནི་རང་ངོས་ནས་
འབྲས་བུ་སྐྱེད་པའི་ནུས་པ་དང་ལྡན་པས་རྟོག་མེད་མ་འཁྲུལ་པའི་མངོན་སུམ་ལ་རང་
དབང་དུ་རྣམ་པ་གཏད་པའི་ནུས་པ་ཡོད་པས་དོན་དམ་པར་གྲུབ་པ་དང༌། འདུས་མ་
བྱས་ཀྱི་ཆོས་རྣམས་ནི་རང་ངོས་ནས་དོན་བྱེད་པའི་ནུས་པ་མེད་པས་མངོན་སུམ་ལ་རང་
དབང་དུ་རྣམ་པ་གཏོད་པའི་ནུས་པ་མེད་ལ། རང་མཚན་ལ་བརྒྱུད་ནས་འཇུག་པའི་
རྟོག་པའི་སྣང་ཡུལ་ཙམ་དུ་གྱུར་པས་རྟོག་བཏགས་སུ་འཇོག་གོ།
སེམས་ཙམ་པས་ནི། ཆོས་ཐམས་ཅད་སེམས་ཀྱི་བདག་ཉིད་ཙམ་དུ་གྲུབ་པར་
བཞེད་ལ། སེམས་ཀྱི་བདག་ཉིད་ཙམ་དུ་གྲུབ་པའི་ཆོས་དེ་ལ་གཞན་དབང་དང་ཡོངས་
གྲུབ་ཀུན་བཏགས་གསུམ་དུ་འབྱེད་ཅིང༌། ཆོས་གང་དང་གང་ཡིན་རུང་རང་འཛིན་
ཚད་མའི་བདག་ཉིད་ཙམ་ལས་མེད་ཀྱང་ཆོས་རྣམས་རང་འཛིན་ཚད་མ་ལ་སྣང་བ་ན།
བག་ཆགས་མི་འདྲ་བ་གསུམ་གྱི་ལག་རྗེས་སུ་སྣང་ཚུལ་གསུམ་བྱུང་སྟེ། དེ་ཡང་སྔོན་

གིས་སྔོན་པོའི་རྣམ་པ་འཆར་ཞིང་ཆོས་ཀྱི་བདག་འཛིན་གྱི་བག་ཆགས་ཀྱི་དབང་གིས་
སྔོ་འཛིན་ལ་འཆར་རྒྱུའི་སྔོན་པོ་དེ་སྔོན་འཛིན་ཤེས་པའི་བདག་ཉིད་དུ་གྲུབ་ནས་ཡོད་
ཀྱང་དེ་འདྲ་མི་འཆར་བར་ཕྱི་རོལ་གྱི་ངོས་ནས་ཚུར་ལིང་ངེར་གྲུབ་སྟེ་ཡོད་པ་ལྟ་བུའི་
སྣང་བ་འཆར་ལ། རང་འཛིན་ཚད་མའི་བདག་ཉིད་ཙམ་དུ་གྲུབ་པའི་ཆོས་རྣམས་ལ་
རྗེས་ཀྱི་རྟོག་པས་ཐ་སྙད་སྣ་ཚོགས་འདོགས་པ་དང༌། རྟོག་པ་དེས་དྲངས་ཏེ་མིང་སྣ་
ཚོགས་འདོགས་པར་བྱེད་ཅིང་། དེ་ལྟར་ཐ་སྙད་སྣ་ཚོགས་འདོགས་པར་བྱེད་པ་འདི་
ནི་ཐོག་མེད་ནས་གོམས་པའི་མངོན་བརྗོད་ཀྱི་བག་ཆགས་ཀྱི་དབང་གིས་ཡིན་ལ། དེ་
ལྟ་བུའི་མངོན་བརྗོད་ཀྱི་བག་ཆགས་ནི་རང་རེའི་སེམས་སྟེང་ན་ཡོད་བཞིན་པ་ཡིན་པས་
དེའི་དབང་གིས་རང་རེའི་གཉིས་སྣང་ཅན་གྱི་ཤེས་པ་ལ་ཆོས་གང་དང་གང་སྣང་ཡང་
ཆོས་ཁོ་རང་གི་ངོས་ནས་ཐ་སྙད་སྣ་ཚོགས་འདོགས་པའི་གཞི་དང་གནས་སུ་གྲུབ་སྟེ་ཡོད་
པ་ལྟ་བུར་འཆར་ཞིང་། དེ་ཉིད་ལ་རྟོག་པའི་ཞེན་གཞི་དང་མིང་གི་འཇུག་གཞི་ཟེར་
ལ༑ དེ་ཉིད་མཚན་ཉིད་གསུམ་གྱི་ནང་ནས་ཀུན་བཏགས་དང་རྟོག་བཏགས་སུ་བཞེད་
དོ༑ ༑སེམས་ཙམ་པས་རྟོག་བཏགས་འཇོག་ཚུལ་འདི་མདོ་སྡེ་པས་འདུས་མ་བྱས་པའི་
ཆོས་རྣམས་མངོན་སུམ་ལ་རང་དབང་དུ་རྣམ་པ་གཏད་པའི་ནུས་པ་མེད་པར་རྟོག་པའི་
སྣང་ཡུལ་ཙམ་ལ་རྟོག་བཏགས་སུ་འདོད་པ་འདི་ལས་ཟབ་ཏུ་སོང་སྟེ་མིང་བརྡའི་དབང་
གིས་གདགས་གཞིའི་སྟེང་དུ་ཕར་འཇོག་པ་ལ་བཞེད་ལ། རྟོག་པའི་ཞེན་གཞི་དང་མིང་
གི་འཇུག་གཞི་ཡིན་པ་དེ་མིང་བརྡས་འཇོག་པའི་གོ་དོན་ལ། ཆོས་གང་དང་གང་རང་
འཛིན་ཚད་མ་ལ་སྣང་བ་ན། ཆོས་དེ་ཉིད་ཐ་སྙད་སྣ་ཚོགས་བྱེད་པའི་གཞི་དང་གནས་

སུ་སྣང་བ་དེ་ཐོག་མེད་ནས་གོམས་པའི་མངོན་བརྗོད་ཀྱི་བག་ཆགས་ཀྱི་དབང་གིས་གློ་
བུར་དུ་ཤེས་པ་དེ་ལ་འཆར་བའི་སྣང་བ་ཙམ་ཡིན་པས་མིང་བརྡའི་དབང་གིས་བཞག་
ཅེས་མཁས་པ་འགས་གསུངས་པ་འདི་སྟོང་ཐུན་སྐལ་བཟང་མིག་འབྱེད་དུ་གསལ་ལ།
ཡང་ལ་ལས། གཟུགས་སོགས་མིང་གི་འཇུག་གཞིར་དང་རྟོག་པའི་ཞེན་གཞིར་སོང་
བ་དེ་གཟུགས་སོགས་ཀྱི་ངོས་ནས་ཚུར་རྣམ་པ་གཏད་སྟོབས་ཀྱིས་མིན་པར་མིང་དང་
བརྡ་ཡི་དབང་གིས་ཡིན་པས་མིང་བརྡས་བཞག་ཅེས་ཀྱང་བཞེད་དོ།།
དབུ་མ་རང་རྒྱུད་པས་ཆོས་རྣམས་རྟོག་བཏགས་སུ་བཞེད་ཚུལ་ནི། གོང་དུ་
མདོ་སྡེ་པ་དང་སེམས་ཙམ་པས་རྟོག་བཏགས་འཇོག་ཚུལ་ལས་ཕྲ་བའི་འཇོག་ཚུལ་ཞིག་
སྟེ༑ དེ་ཡང་གཞི་གྲུབ་ན་ཆ་བཅས་ཡིན་པས་ཁྱབ་ཅིང༌། ཆ་བཅས་ཀྱི་ཆོས་ཡིན་ཕྱིན་
འདུས་བྱས་དང་འདུས་མ་བྱས་གང་ཡིན་རུང་དེ་དག་གི་གནས་ཚུལ་ནི་རང་རང་གི་ཆ་
ཤས་དུ་མ་ལ་བརྟེན་ནས་ནང་རྟོག་པས་ཕར་བཏགས་ཏེ་གྲུབ་པར་ཤ་སྟག་ཡིན་པས་ཆོས་
ཐམས་ཅད་རྟོག་པས་བཏགས་པའམ་བློའི་དབང་གིས་བཞག་པར་བཞེད་ལ། འོན་ཀྱང་
རྟོག་པས་ཆ་ཤས་ལ་བརྟེན་ནས་བཏགས་པའི་དོན་དེ་ཉིད་རྟོག་བཏགས་འབའ་ཞིག་མིན་
པར་ཕར་བཏགས་པའི་དོན་བཙལ་ན་འདི་ཡིན་གྱི་མཚན་གཞི་མཐར་ཐུག་པ་ཞིག་གདགས་
གཞིའི་གསེབ་ནས་རྙེད་རྒྱུ་ཡོད་པར་འདོད་དོ།།
དབུ་མ་ཐལ་འགྱུར་བས་ནི། དཔེར་ན་ཐག་ཁྲ་ལ་སྦྲུལ་དུ་བཏགས་པ་ན། ཐག་
ཁྲའི་སྟེང་དུ་འཆར་རྒྱུའི་སྦྲུལ་དེ་ནི་སྦྲུལ་འཛིན་གྱི་རྟོག་པ་དེས་ཕར་བཏགས་ཙམ་ཡིན་
པ་ལྟར་ཆོས་ཐམས་ཅད་རང་རང་གདགས་གཞི་ལ་བརྟེན་ནས་རྟོག་པས་ཕར་བཏགས་
ཙམ་དུ་གྲུབ་པར་བཞེད་དོ།།

རྟེན་འབྲེལ་ལ་ཕྲ་རགས་ཀྱི་རིམ་པ་འཇོག་ཚུལ་གོང་དུ་བརྗོད་པ་རྣམས་སྙིང་
པོར་བསྒྲིལ་ཏེ་བརྗོད་ན། རྒྱུ་རྐྱེན་ལ་བརྟེན་ནས་འབྱུང་བའི་རྟེན་འབྲེལ། ཆ་ཤས་སམ་
གདགས་གཞི་ལ་བརྟེན་ནས་འབྱུང་བའི་རྟེན་འབྲེལ། ཆ་ཤས་སམ་གདགས་གཞི་ལ་
བརྟེན་ནས་བློས་ཕར་བཏགས་ཀྱི་རྟེན་འབྲེལ། རྒྱུ་ལ་བརྟེན་ནས་འབྲས་བུ་གྲུབ་པ་ལྟར་
འབྲས་བུ་ལ་བརྟེན་ནས་རྒྱུ་འགྲུབ་པ་སྟེ། དེས་མཚོན་ནས། ཡུལ་དང་ཡུལ་ཅན། བྱེད་
པ་པོ་དང་ལས། ཕ་རི་དང་ཚུ་རི། རིང་པོ་དང་ཐུང་ངུ་སོགས་ཕན་ཚུན་ལྟོས་གྲུབ་ཀྱི་
རྟེན་འབྲེལ། རྟོག་པས་ཕར་བཏགས་ཙམ་ལ་བྱ་བྱེད་འཐད་པའི་རྟེན་འབྲེལ་ཏེ་འཇོག་
ཚུལ་དེ་དག་ལས། དང་པོ་རྒྱུ་རྐྱེན་ལ་བརྟེན་ནས་འབྱུང་བའི་རྟེན་འབྲེལ་གྱི་འཇོག་ཚུལ་
ནི་རང་སྡེ་མདོ་སེམས་གཉིས་ཀྱིས་འཇོག་ཤེས་ལ། ཆ་ཤས་སམ་གདགས་གཞི་ལ་བརྟེན་
ནས་འབྱུང་བའི་རྟེན་འབྲེལ་གྱི་ཚུལ་འདི་ཡང་མདོ་སེམས་གཉིས་ཀྱིས་བུམ་པ་ལྟ་བུའི་
ཐུན་མོང་བའི་བཏགས་ཡོད་ཀྱི་ཆོས་རྣམས་ཀྱི་སྟེང་དུ་འཇོག་ཤེས་སམ་སྙམ་ཞིང་། ཆ་
ཤས་སམ་གདགས་གཞི་ལ་བརྟེན་ནས་བློས་ཕར་བཏགས་ཀྱི་བཏགས་ཡོད་ཀྱི་འཇོག་ཚུལ་
འདི་ནི་དབུ་མ་རང་རྒྱུད་པ་ཡན་གྱིས་འཇོག་ཤེས་པ་ཡིན་གྱི་དེ་མན་གྱིས་འཇོག་མི་ཤེས་
ལ༑ དབུ་མ་ཐལ་འགྱུར་བས་དེའི་སྟེང་དུ་འབྲས་བུ་རྒྱུ་ལ་ལྟོས་པ་མ་ཟད་རྒྱུ་ཡང་འབྲས་
བུ་ལ་ལྟོས་པ་དང༌། གཅོད་བྱེད་སྟ་རི་དང་དེའི་གཅད་བྱ་ཤིང་ལྟ་བུ་དང༌། ཕ་རི་དང་
ཚུ་རི་སྔོན་པོ་དང་སྔོན་འཛིན་ལྟ་བུ་ཕན་ཚུན་ལྟོས་ནས་གྲུབ་པའི་ལྟོས་གྲུབ་བཞེད་དེ། རྣམ་
བཤད་དགོངས་པ་རབ་གསལ་ཤོག ༣༨༢ ལས། ལྟོས་གྲུབ་འདི་ལ་གཉིས་ཀ་ཕན་
ཚུན་ལྟོས་པའི་ཐུན་མོང་མ་ཡིན་པའི་འཇོག་ལུགས་ཡོད་པ་རྣམས་ཤེས་དགོས་པར་ཡོད་
དོ་ཞེས་གསུངས་པ་དང༌། རྩ་ཤེ་ཊཱིཀ་ཆེན། ༢་༨ ལས། དེས་ན་མེ་ཡང་དུ་བ་བསྐྱེད་

བྱ་ཡིན་པ་ལ་བརྟེན་ནས་འཇོག་གི་རང་གི་ངོ་བོས་རང་དབང་དུ་གྲུབ་པ་མེད་པས་ལུགས་
གཞན་ལས་མེ་དུ་བ་ལ་མི་ལྟོས་པར་བཤད་པ་སོགས་དང་མི་འདྲའོ། །ཞེས་གསུངས་
པའི་ཕྱིར།།
དེ་ལ་སློབ་དཔོན་ལེགས་ལྡན་འབྱེད་ཀྱིས་རྟོག་གེ་འབར་བ་ཤོག ༡༡༧ བ།
ལས༑ འདི་ན་ཁ་བ་ལ་སོགས་པ་གྲང་བ་དག་ལ་ལྟོས་ནས་མེ་ལ་སོགས་པ་ཚ་བ་ཉིད་
དུ་འགྲུབ་ལ། མེ་ལ་སོགས་པ་ཚ་བ་ཉིད་ལ་ལྟོས་ནས་ཁ་བ་ལ་སོགས་པ་དག་གྲངས་བ་
ཉིད་དུ་བརྟག་སྟེ། དེ་ལྟར་རྣམ་པར་དཔྱད་ན་གྲང་བ་དང་ཚ་བ་དེ་གཉིས་ལས་གང་
ཡང་རུང་བ་ཞིག་སྔ་ན་མ་གྲུབ་པའི་ཚེ་ན་ཕྱི་མ་ཡང་མི་འགྲུབ་པའི་ཕྱིར་གང་ལ་ལྟོས་
ན་ཅིག་ཤོས་འགྲུབ་པར་བྱ་བ་གང་ཡིན་པ་མ་གྲུབ་པའི་ཚེ་ན། དེ་ལ་ལྟོས་ནས་འགྲུབ་
པར་འགྱུར་བ་གང་ཡིན་པ་ཡང་མི་འགྲུབ་པས་དེ་དག་ནི་ཡིད་ལ་བསམས་པ་ཙམ་དུ་ཟད་
པའི་ཕྱིར་གཉིས་ཀའི་བདག་ཉིད་ཅེས་བྱ་བ་དེ་ཡང་ཀུན་རྫོབ་པ་ཡིན་ནོ། །དེ་དག་ནི་
རིང་པོ་དང་ཐུང་ངུར་རྟོག་པ་བཞིན་ཏེ་དཔེར་ན་རིང་པོ་ཡོད་ན་ཐུང་ངུ་ཡོད་པར་འགྱུར་
ལ༑ ཐུང་ངུ་ཡོད་ན་རིང་པོ་ཡོད་པར་འགྱུར་བ་དེ་གཉིས་ལས་གང་ཡང་རུང་བ་ཞིག་
མེད་ན་མི་འགྲུབ་པ་བཞིན་ནོ། །ཞེས་དབུ་མ་རང་རྒྱུད་པའི་རང་གཞུང་དུ་ཚ་གྲང་དང་
རིང་ཐུང་སོགས་ཕན་ཚུན་ལྟོས་ནས་འཇོག་ཚུལ་གསལ་བས། ཕ་རི་ཚུར་རི་དང་གཅད་
བྱ་གཅོད་བྱེད་ཡུལ་ཡུལ་ཅན་རྒྱུ་འབྲས་སོགས་ཕན་ཚུན་ལྟོས་གྲུབ་འཇོག་པ་འདི་དབུ་
མ་ཐལ་འགྱུར་བའི་ཐུན་མོང་མིན་པའི་ལྟོས་གྲུབ་འཇོག་ཚུལ་ཡིན་པ་མི་འཐད་ཅེ་ན། དེ་
ལ་དབུ་མ་རང་རྒྱུད་པས་ཀྱང་ཁ་བ་ལྟ་བུ་ལ་གྲང་པའི་ཐ་སྙད་འདོགས་པ་འདི་མེ་ལྟ་བུའི་
ཚ་བ་ལ་ལྟོས་ནས་ཐ་སྙད་དེ་ལྟར་བཏགས་པར་བཞེད་ཀྱང་། ཁ་བའི་གྲང་བ་རང་གི་

ངོ་བོ་དེ་ཚ་བ་ལ་ལྟོས་ནས་གྲུབ་པར་མི་བཞེད་ལ། དེས་རིང་ཐུང་སོགས་གཞན་ལ་ཡང་
མཚོན་པར་ནུས་ལ། དེ་ལྟར་འཇོག་དགོས་པ་ཡང་རྟོག་གེ་འབར་བའི་ལུང་གོང་དུ་དྲངས་
པ་དེར། དེ་དག་ནི་ཡིད་ལ་བསམ་པ་ཙམ་དུ་ཟད་པའི་ཕྱིར། ཞེས་གསུངས་པ་འདིས་
གོ་ནུས་སམ་སྙམ་མོ། །དབུ་མ་ཐལ་འགྱུར་བས་ཕ་རི་ཚུ་རི་དང་རིང་ཐུང་དང་རྒྱུ་འབྲས་
སོགས་ཀྱི་སྒྲ་བློའི་ཐ་སྙད་འདོགས་པ་ལ་ཕན་ཚུན་ལྟོས་པ་མ་ཟད། ཕ་རི་ཚུ་རི་སོགས་
རང་རང་གི་དོན་ཀྱི་ངོ་བོ་ཡང་ཕན་ཚུན་ལྟོས་ནས་གྲུབ་པར་བཞེད་པ་ཡིན་ཏེ། རྩ་ཤེ་
ཊཱིཀ་ཆེན་ཤོག ༢༠༤ ལས། རྒྱུ་འབྲས་ལ་སོགས་པ་དེ་དག་ཀྱང་ཐ་སྙད་ཕན་ཚུན་
ལྟོས་པ་མ་ཟད་དོན་གཉིས་ཀྱང་ཕན་ཚུན་ལྟོས་པ་གཞུང་གི་དོན་ཡིན་ཏེ། ཞེས་གསུངས་
པའི་ཕྱིར། དེ་ལས་གཞན་དུ་རང་རྒྱུད་པས་ཚ་གྲང་དང་ཡུལ་ཡུལ་ཅན་སོགས་རང་
རང་གི་ངོ་བོ་ཕན་ཚུན་ལྟོས་ནས་གྲུབ་པར་བཞེད་ན་རྒྱུ་འབྲས་གཉིས་ཀྱང་ཕན་ཚུན་ལྟོས་
པར་བཞེད་པར་སྨྲ་དགོས་ཀྱང་རྒྱུ་འབྲས་ཕན་ཚུན་ལྟོས་གྲུབ་ཏུ་འཇོག་པ་འདི་ཐལ་འགྱུར་
བའི་ཐུན་མོང་མིན་པའི་ལྟོས་གྲུབ་འཇོག་ཚུལ་ཡིན་པར་གསལ་བར་གསུངས་པའི་ཕྱིར་
སྙམ་ཡང་ངེས་པ་མ་ཐོབ་པས་དཔྱད་པར་ཞུའོ།།
དེ་ལྟར་གང་ཟག་ལྟ་བུའི་སྟེང་དུ་རྟེན་འབྲེལ་ཡིན་པའི་རྒྱུ་མཚན་གྱིས་རང་བཞིན་
གྱིས་མ་གྲུབ་པ་སྒྲུབ་པ་ན། གོང་དུ་རྟེན་འབྲེལ་གྱི་འཇོག་ཚུལ་དུ་མ་ཞིག་བཤད་པའི་
ཕྱོགས་ཐམས་ཅད་ནས་བསམ་ན་རང་བཞིན་གྱིས་མ་གྲུབ་པའི་ཚུལ་ལ་ངེས་པ་སྟེར་ཕུལ་
ཆེ་ཞེས་མཁས་པའི་གསུང་ལས་ཐོས་སོ།།
གོང་དུ་རྟེན་འབྲེལ་ཕྲ་རགས་ཀྱི་རིམ་པ་དེ་ལྟར་བཞག་པ་ལ། འགའ་ཞིག་གིས།

འོ་ན་མདོ་སེམས་གཉིས་ཆོས་ཅན། ཁྱོད་ཀྱིས་ཆོས་རྣམས་རང་གི་ཆ་ཤས་ལ་བརྟེན་
ནས་བློས་ཕར་བཏགས་པའི་བཏགས་ཡོད་དུ་འཇོག་མི་ཤེས་པར་ཐལ། དེ་འདྲའི་རྟོག་
བཏགས་འཇོག་ཚུལ་དབུ་མ་རང་རྒྱུད་པ་ཡན་གྱི་ཐུན་མོང་མ་ཡིན་པའི་འཇོག་ཚུལ་ཡིན་
པའི་ཕྱིར། འདོད་ན། གྲུབ་མཐའ་འོག་མ་དེ་གཉིས་ཆོས་ཅན། ཁྱེད་ཀྱིས་གང་ཟག་
ལྟ་བུ་ཕུང་པོ་ལ་བརྟེན་ནས་བཏགས་པའི་བཏགས་ཡོད་དུ་འཇོག་མི་ཤེས་པར་ཐལ། འདོད་
པའི་ཕྱིར། འདོད་ན། དེ་གཉིས་ཀྱིས་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་
པའི་ཐུན་མོང་བའི་བདག་མེད་མ་རྟོགས་པར་ཐལ་ལོ། །ཞེས་གསུངས། དེ་ལ་ལན་
འདི་ལྟར་བཏབ་འོས་སམ་སྙམ་སྟེ། རང་སྡེ་ཀུན་གྱིས་རྫས་བཏགས་གཉིས་སུ་ཕྱེ་བའི་
བཏགས་ཡོད་འཇོག་ཚུལ་དང་། ཆོས་རྣམས་རང་གི་ཆ་ཤས་ལ་བརྟེན་ནས་བློའི་དབང་
གིས་བཞག་པར་འཇོག་ཚུལ་གཉིས་ལ་ཕྲ་རགས་ཀྱི་ཁྱད་པར་ཡོད་པའི་ཕྱིར་ཏེ། རང་
རྒྱུད་པས་ཆོས་རྣམས་རང་གི་ཆ་ཤས་ལ་བརྟེན་ནས་བློའི་དབང་གིས་བཞག་པར་བཞེད་
ཚུལ་ནི། དཔེར་ན། སྔགས་རྫས་ཀྱིས་མིག་བསླད་པའི་ལྟད་མོ་བ་ལ་རྡེའུ་ཤིང་སོགས་
ཀྱི་སྟེང་དུ་རྟ་གླང་སོགས་སུ་སྣང་བ་ན། དབང་ཤེས་དེ་ལ་དེ་ལྟར་སྣང་བ་དེ་དབང་ཤེས་
འཁྲུལ་པ་དེས་ཕར་བཞག་པའི་སྣང་ཆ་ཡིན་པ་ལྟར་རང་རེའི་བློ་ལ་ཀ་བུམ་སོགས་ཆོས་
གང་སྣང་ཡང་རང་རང་གི་ཆ་ཤས་འདུས་པ་ལ་བརྟེན་ནས་ནང་གི་བློས་ཕར་བཞག་སྟེ་
འཆར་བས་རྟོག་པའམ་བློའི་དབང་གིས་བཞག་པར་བཞེད་ལ། རང་སྡེ་ཀུན་གྱིས་རྫས་
བཏགས་གཉིས་སུ་ཕྱེ་བའི་བཏགས་ཡོད་ཀྱི་འཇོག་ཚུལ་ནི་བསྡུ་བ་ལས་གསུངས་པ་ལྟར།
གང་ཟག་ལྟ་བུ་ལ་མཚོན་ན། གང་ཟག་ཁོ་རང་བློས་ཕར་ངོས་བཟུང་བ་ན། ཕུང་པོ་
ལ་བརྟེན་ནས་ངོས་བཟུང་དགོས་ཀྱི་གང་ལ་ཡང་མ་བརྟེན་པར་རང་རྐྱ་བར་ངོས་བཟུང་

རྒྱུ་མེད་པ་ལ་ཕུང་པོ་ལ་བརྟེན་ནས་བཏགས་ཞེས་འཇོག་པས་དེ་དང་གང་ཟག་དེ་ཕུང་
པོ་འདུས་པ་ལ་བརྟེན་ནས་ནང་གི་བློས་ཕར་བཏགས་ཏེ་གྲུབ་པའི་འཇོག་ཚུལ་མི་འདྲ་བའི་
ཕྱིར༑ དེས་ན་གོང་དུ་བཤད་པ་ལྟར། མདོ་སེམས་གཉིས་ཀྱིས་གང་ཟག་ལྟ་བུའི་སྟེང་
དུ་རང་གི་ཆ་ཤས་སམ་གདགས་གཞི་ལ་བརྟེན་ནས་འབྱུང་བ་རྟོགས་ཀྱང་། དེའི་སྟེང་
དུ་རང་གི་ཆ་ཤས་སམ་གདགས་གཞི་ལ་བརྟེན་ནས་བློས་ཕར་བཏགས་པའི་རྟེན་འབྲེལ་
མ་རྟོགས་སྙམ་པ་ནི་རང་གི་རྣམ་རྟོག་གི་འཆར་སྒོ་ཙམ་མོ།།
རྟེན་འབྲེལ་གྱི་གཏན་ཚིགས་འདིའི་ཚུལ་གསུམ་གྲུབ་ཚུལ་ལ་དཔྱད་པ་ནི། དེ་
ལ་རྟེན་འབྲེལ་གྱི་རྟགས་ཀྱིས་གང་ཟག་ལྟ་བུ་བདེན་མེད་དུ་སྒྲུབ་པའི་ཕྱོགས་ཆོས་ནི་རྒོལ་
བ་དབང་རྣོན་གྱིས་མངོན་སུམ་གྱི་ཚད་མས་གྲུབ་ཅིང་། དབང་རྟུལ་འགའ་ཞིག་ལ་རྟགས་
ཀྱིས་སྒྲུབ་དགོས་པའང་སྲིད་ཅེས་བཞེད་སྲོལ་འདུག་པ་ལྟར་ཡིན་ནོ། །འདི་ལ་ཁ་ཅིག་
ན་རེ། འོ་ན་མྱུ་གུ་ལྟ་བུ་རྒྱུ་རྐྱེན་ལས་སྐྱེ་བར་རྟོགས་ན། དེ་ཉིད་རྟེན་འབྲེལ་ཡིན་པར་
རྟོགས་པས་ཁྱབ་པར་ཐལ། རྟེན་འབྲེལ་གྱི་རྟགས་ཀྱིས་དེ་སྒྲུབ་ཀྱི་ཕྱིར་རྒོལ་ཕལ་ཆེ་
བས་རྟེན་འབྲེལ་མངོན་སུམ་གྱི་ཚད་མས་རྟོགས་པར་འདོད་ཚུལ་དེ་འཐད་པའི་ཕྱིར།
འདོད་ན། དངོས་པོ་རྟག་པར་སྨྲ་བའི་ཕྱི་རོལ་པ་ཆོས་ཅན། ཁྱོད་ཀྱིས་རྟེན་འབྲེལ་
རྟོགས་པར་ཐལ། ཁྱོད་ཀྱིས་མྱུ་གུ་ས་བོན་དང་ཆུ་ལུད་ལས་སྐྱེ་བ་དང་དུ་བ་མེ་ལས་
སྐྱེ་བ་སོགས་རྟོགས་པའི་ཕྱིར། དེར་ཐལ། དེའི་རྒྱུད་ལ་དུ་བའི་རྟགས་ཀྱིས་དུ་ལྡན་
ལ་ལ་མེ་ཡོད་པར་རྟོགས་པའི་རྗེས་དཔག་སྐྱེ་བ་ཡོད་པའི་ཕྱིར། འདོད་མི་ནུས་ཏེ། ལེགས་
བཤད་སྙིང་པོ་ཤོག ༡༠༡ ལས། དངོས་པོ་རྣམས་རྟག་པར་སྨྲ་བའི་ཕྱི་རོལ་པ་རྟེན་
འབྲེལ་ཁས་མི་ལེན་པས་ཆོས་བདེན་པར་གྲུབ་པར་འདོད་པ་ནི་རང་གི་སྟོན་པའི་ལུགས་

ཡིན་པས་མཚར་བའི་གནས་མིན་ལ། ཞེས་གསུངས་པའི་ཕྱིར་དང༌། ཟབ་མོ་རྟེན་
འབྱུང་གི་བསྟོད་པ་ལེགས་བཤད་སྙིང་པོ་ལས་ཀྱང་། བསྟན་པའི་སྙིང་པོ་སྟོང་པ་ཉིད།།
ངེས་པའི་རྒྱུ་མཚན་ཟླ་མེད་པ། །རྟེན་ཅིང་འབྲེལ་བ་འབྱུང་བའི་ཚུལ། །འགལ་བ་
དང་ནི་མ་གྲུབ་པ། །མཐོང་བ་འདི་ཡིས་ཁྱོད་ཀྱི་ལུགས། །ཇི་ལྟར་ཁོང་དུ་ཆུད་པར་
ནུས༑ ༑ཞེས་དངོས་པོ་རྣམས་ཆོས་ཅན། རང་བཞིན་གྱིས་མ་གྲུབ་སྟེ། རྟེན་འབྲེལ་
ཡིན་པའི་ཕྱིར། ཞེས་པ་འདི་ནི་ཆོས་རྣམས་རང་བཞིན་གྱིས་མ་གྲུབ་པར་སྒྲུབ་པའི་རྒྱུ་
མཚན་ཟླ་དང་བྲལ་བ་ཡིན་ལ། འོན་ཀྱང་ཕྱི་རོལ་པ་རྣམས་ཀྱིས་དངོས་པོ་རྣམས་རྟེན་
འབྲེལ་དུ་མ་རྟོགས་པས་ཕྱོགས་ཆོས་མ་གྲུབ་པ་དང་། རང་སྡེ་འོག་མ་རྣམས་ཀྱིས་རྟེན་
འབྲེལ་རྟོགས་ཀྱང༌། རྟེན་འབྲེལ་ཡིན་ན་རང་བཞིན་གྱིས་གྲུབ་པས་ཁྱབ་པ་བཟུང་བས་
དེ་དག་གིས་ཆོས་རྣམས་རང་བཞིན་གྱིས་སྟོང་པར་ཁོང་དུ་ཆུད་མི་ནུས་ཚུལ་གསུངས་
པའི་ཕྱིར། ཞེས་ཟེར། ཡང་འགའ་ཞིག་ན་རེ། ཕྱི་རོལ་རྟག་སྨྲ་བ་རྣམས་ཀྱིས་རྟེན་
འབྲེལ་རྟོགས་པར་ཐལ། ཕྱི་རོལ་པ་ཆད་པར་སྨྲ་བ་མ་གཏོགས་རང་གཞན་གྱི་སྡེ་པ་
ཀུན་གྱིས་རྟེན་འབྲེལ་རྟོགས་པར་འཇོག་དགོས་པའི་ཕྱིར་ཏེ། སྟོང་ཐུན་སྐལ་བཟང་མིག་
འབྱེད་ཤོག ༡༧༩བ། ལས། རྟེན་འབྲེལ་གྱི་གཏན་ཚིགས་འདི་ཉིད་ཀྱི་ཡང་ཕྱོགས་
ཆོས་ནི་དངོས་པོ་རྣམས་རྒྱུ་མེད་དུ་སྐྱེ་བར་འདོད་པ་མ་གཏོགས་གཞན་རྣམས་ཀྱིས་ངོར་
གྲུབ་ཟིན་པས་སྒྲུབ་མི་དགོས་ལ། ཞེས་གསུངས་པའི་ཕྱིར། ཞེས་རྩོད་དོ།།
དེ་ལ་མཁས་པ་འགའ་ཞིག་གིས། རྟེན་འབྲེལ་ལ་རྒྱུ་རྐྱེན་ལ་བརྟེན་ནས་སྐྱེས་
པའི་རྟེན་འབྲེལ་དང་། ཆ་ཤས་སམ་གདགས་གཞི་ལ་བརྟེན་ནས་བཏགས་པའི་རྟེན་འབྲེལ་
གཉིས་ཡོད་ཅིང་། ལེགས་བཤད་སྙིང་པོ་དང་རྟེན་འབྲེལ་བསྟོད་པ་ལས་ཕྱི་རོལ་པ་རྣམས་

ཀྱིས་རྟེན་འབྲེལ་མ་རྟོགས་པ་གསུངས་པ་བརྟེན་ནས་བཏགས་པའི་རྟེན་འབྲེལ་མ་རྟོགས་
པ་ལ་དགོངས་པ་དང༌། སྟོང་ཐུན་ལས། རྒྱུ་མེད་སྨྲ་བ་མ་གཏོགས་པ་གཞན་ཀུན་གྱིས་
གྲུབ་པར་གསུངས་པ་རྒྱ་ལ་བརྟེན་ནས་སྐྱེས་པའི་རྟེན་འབྲེལ་ལ་བྱེད་ཅིང། དེ་ནི་ཕྱི་
རོལ་པ་གྲངས་ཅན་སོགས་རྟག་པར་སྨྲ་བ་རྣམས་ཀྱིས་ཀྱང་རྟོགས་ཞེས་གསུངས།
མཁས་པ་ལ་ལའི་གསུང་རྒྱུན་དུ། ཕྱི་རོལ་པ་ལ་རྟག་སྨྲ་དང་རྒྱུ་མེད་སྨྲ་བ་གཉིས་
ལས་རྒྱུ་མེད་སྨྲ་བ་རྣམས་ཀྱིས་དངོས་པོ་རྣམས་རྒྱུ་ལ་མ་ལྟོས་པར་ཐོལ་བྱུང་དུ་སྐྱེ་བར་
འདོད་ཅིང༌། རྟག་པར་སྨྲ་བ་རྣམས་ཀྱིས་དངོས་པོ་རྣམས་རྒྱུ་ལས་སྐྱེ་བར་འདོད་ཀྱང་
མི་མཐུན་པའི་རྟག་དངོས་ལས་སྐྱེ་བར་འདོད་པས་དེ་དག་གིས་དངོས་པོ་རྣམས་རང་གི་
རྒྱུ་རྐྱེན་ལ་བརྟེན་ནས་སྐྱེ་བའི་རྟེན་འབྲེལ་གཏན་ནས་མ་རྟོགས་ལ། སྟོང་ཐུན་གྱི་གསུང་
དེའི་དགོངས་པ་ནི། མྱུ་གུ་ལྟ་བུ་ས་བོན་ལས་སྐྱེ་བ་ཙམ་ཕྱི་རོལ་པས་ཀྱང་རྟོགས་པ་ལ་
དགོངས་ཤིང་། དེ་ཙམ་རྟོགས་པས་རྒྱུ་རྐྱེན་ལ་བརྟེན་ནས་སྐྱེ་བའི་རྟེན་འབྲེལ་རྟོགས་
པའི་གོ་མི་ཆོད་ཅེས་གསུངས་མཁན་མཆིས་ཏེ། དཔལ་མང་དཀོན་མཆོག་རྒྱལ་མཚན་
གྱིས་ཉིད་ཀྱིས་མཛད་པའི་རྟེན་འབྲེལ་བསྟོད་པའི་འགྲེལ་པ་ཤོག ༢༠༠ བ། ་ལས།
རྟེན་འབྲེལ་གྱི་དོན་འདོད་པ་ལ། ཉེར་ལེན་དང་ལྷན་ཅིག་བྱེད་རྐྱེན་སོགས་འོས་པའི་
རྒྱུ་ལས་འོས་པའི་འབྲས་བུ་འབྲེལ་ཆགས་པར་འབྱུང་བ་ཞིག་འདོད་དགོས་ལ། མུ་སྟེགས་
རྒྱང་འཕེན་པས་དངོས་པོ་ཐམས་ཅད་རྒྱུ་མེད་པར་ངོ་བོ་ཉིད་ལས་བྱུང་བར་འདོད། དབང་
ཕྱུག་པས་དབང་ཕྱུག་གི་བློའི་གཡོ་བ་ལས་བྱུང་བར་འདོད། ཚངས་པ་པས་ཚངས་པས་
བྱེད་ཚུལ་སྣ་ཚོགས་པ་ཞིག་འདོད། ཁྱབ་འཇུག་པས་འཁོར་འདས་གཉིས་ཀ་ཁྱབ་འཇུག་
གི་ངོ་བོ་ཞི་བ་དང་མ་ཞི་བའི་ཡོན་ཏན་དུ་འདོད། དེ་དག་ལས་མཆོག་ཏུ་གྱུར་པ་གྲངས་

ཅན་གྱིས་ཀྱང་འབྲས་བུ་དང་རང་བཞིན་གཅིག་པའི་རང་བཞིན་ལས་སྐྱེ་ཞིང་རང་བཞིན་
གྱི་ངང་དུ་ཐིམ་པའི་ཚུལ་གྱིས་འཇིག་པར་འདོད་པ་སོགས་རྒྱུ་འབྲས་ཀྱི་རྣམ་བཞག་ཕྱིན་
ཅི་ལོག་ཏུ་སྨྲ་བ་འབའ་ཞིག་ཏུ་ལེགས་ལྡན་འབྱེད་དང་ཕྱོགས་གླང་ཆོས་གྲགས་སོགས་
འཕགས་ཡུལ་མཁས་པ་དུ་མས་གསུངས་པའི་ཕྱིར། ཞེས་གསུངས་པ་ལྟར་རོ།།
ཡང་འགའ་ཞིག་གིས། ཕྱི་རོལ་པ་རྣམས་ཀྱིས་དངོས་པོ་རྣམས་རྒྱུ་རྐྱེན་ལ་བརྟེན་
ནས་སྐྱེ་བའི་རྟེན་འབྲེལ་འཇོག་མི་ཤེས་པས་དེ་རྟོགས་པ་མི་འཐད་ལ། སྟོང་ཐུན་ལས་
དེ་སྐད་གསུངས་པ་ནི། རྟེན་འབྲེལ་གྱི་རྟགས་ཀྱི་དངོས་པོ་རྣམས་རང་བཞིན་གྱིས་མ་
གྲུབ་པ་སྒྲུབ་པའི་རྟགས་འགོད་རུང་གི་གང་ཟག་ལ་དགོངས་སོ། །ཞེས་ཀྱང་ལན་འདེབས་
མཛད༑ འབྲས་བློ་གླིང་ཏྲེ་ཧོར་མཁན་ཟུར་བློ་བཟང་ཉི་མ་མཆོག་ནས་དགེ་བའི་བཤེས་
གཉེན་ཆེན་པོ་འབྲས་བློ་གླིང་ཕ་ར་ཤག་སྐོར་མཁན་རིན་པོ་ཆེ་མཆོག་ལ་འདི་སྐོར་བཀའ་
འདྲི་ཞུས་པའི་བཀའ་ལན་ཇི་ལྟར་བསྩལ་བའི་ཚུལ་དྲི་ལན་སྙིང་པོ་གསལ་བར་ཇི་ལྟར་
བྱུང་བ་ནི་དྲི་ལན་དེ་ཉིད་ལས། དེ་ཡང་དངོས་པོ་རྟག་པར་སྨྲ་བའི་ཕྱི་རོལ་པས་ཞེས་
པ་ནི་གཞན་སྡེ་རྣམས་རྟག་སྨྲ་དང་ཆད་སྨྲ་གཉིས་སུ་བསྡུས་ནས་རྟེན་འབྲེལ་ཁས་མི་ལེན་
པ་ནི་རྟག་སྨྲ་ཡིན་ལ། རྟག་སྨྲས་རྟེན་འབྲེལ་ཁས་མི་ལེན་པའི་ཚུལ་ནི། ཁོ་བོས་གཞུང་
གོང་འོག་སྒྲིག་ཏེ་གོ་ཚུལ་ལྟར་ན་རང་སྡེ་འོག་མས་བདག་དང་ཕུང་སོགས་ཀྱི་ཆོས་རྟེན་
འབྲེལ་ཡིན་པ་ཉིད་ཀྱིས་རང་གི་ངོ་བོས་གྲུབ་པར་འཇོག་པ་ལྟར། གཞན་སྡེ་དེ་དག་གིས་
ཀྱང་བདེན་པའི་རྒྱུ་མཚན་དུ་རྟེན་འབྲེལ་ཁས་མི་ལེན་པ་ཡིན་གྱི། ས་བོན་ལས་མྱུ་གུ་
སྐྱེ་བའི་རྟེན་འབྲེལ་ཙམ་ཚད་མས་མ་གྲུབ་ཅེས་མི་སྨྲ་བས་སྟོང་ཐུན་དང་འགལ་བ་མེད་
དོ་སྙམ་ཡང་འདི་ལྟར་དྭོགས་ཏེ། གོང་དུ་བཤད་པའི་རིགས་པ་དྲུག་ཅུ་པའི་སྐབས་དོན་

ལྟར་རྗེ་ཉིད་ཀྱི་རྟེན་འབྲེལ་བསྟོད་པ་ལས། འགལ་བ་དང་ནི་མ་གྲུབ་པ། །ཞེས་པའི་
འགལ་ཁྱབ་སྨྲ་བ་རང་སྡེ་འོག་མ་དང་མ་གྲུབ་ཁས་ལེན་པ་གཞན་སྡེ་རྟག་སྨར་འཇོག་
དགོས་ལ། དེ་ལྟར་བྱས་ན། སྟོང་ཐུན་ལས་ཆད་སྨ་མ་གཏོགས་གཞན་སྡེས་རྟེན་འབྲེལ་
གྱི་རྟགས་ཀྱིས་ཕྱི་ནང་གི་དངོས་པོ་རང་བཞིན་མེད་པར་སྒྲུབ་པའི་ཕྱོགས་ཆོས་གྲུབ་ཅེས་
སྨྲ་བ་ནི། རྟེན་འབྲེལ་གྱི་མཚན་གཞི་ས་བོན་ལས་མྱུ་གུ་སྐྱེ་བ་གྲུབ་ཙམ་ལས་ཕྱོགས་
ཆོས་མ་གྲུབ་ཅེས་སྨྲ་བ་རིགས་སམ། ཡང་ན། རྟག་སྨྲ་དེ་དག་གིས་རྟེན་འབྲེལ་ཁས་
མི་བླང་ཏེ། བརྟེན་ནས་བཏགས་པའི་ཡོད་པ་ཁས་མི་ལེན་པའི་ཕྱིར་སྙམ་ཡང་། གཞུང་
གཞན་དུ་འཆད་ཚུལ་མང་བས་རེ་ཞིག་དེ་ཙམ་མོ། །ཞེས་གསུངས་སོ།།
རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་དུ་སྒྲུབ་པའི་གཏན་ཚིགས་འདིའི་
རྗེས་ཁྱབ་དང་ལྡོག་ཁྱབ་གྲུབ་ཚུལ་ལ་ཅུང་ཟད་དཔྱད་ན། དེ་ཡང་དེ་སྒྲུབ་ཀྱི་ཕྱིར་རྒོལ་
དེས་རྟགས་ཀྱི་མཚན་གཞི་རྟེན་འབྲེལ་དེ་གང་ཟག་བདེན་མེད་དུ་སྒྲུབ་པའི་རྒྱུ་མཚན་
དུ་བཟུང་བཞིན་པའི་སྟེང་དུ་རྟེན་འབྲེལ་ལ་བདེན་མེད་ཀྱིས་ཁྱབ་པ་དངོས་སུ་རྟོགས་པའི་
ཤུགས་ལ་བློ་དེ་ཉིད་ཀྱིས་བདེན་གྲུབ་ལ་རྟེན་འབྲེལ་མ་ཡིན་པའི་ཁྱབ་པ་འཇལ་བ་ན་རྗེས་
ཁྱབ་དང་ལྡོག་ཁྱབ་གྲུབ་པ་ཡིན་ལ། དེ་ལྟ་བུའི་ཁྱབ་པའི་ཚུལ་དེ་ནི་རྟགས་ཀྱི་མཚན་
གཞི་རྟེན་འབྲེལ་ངེས་པའི་ཚད་མ་དང༌། དགག་ཆོས་བདེན་གྲུབ་དང་རྟགས་རྟེན་འབྲེལ་
གཞི་མཐུན་འགོག་པའི་ཚད་མ་དང་། བདེན་གྲུབ་དང་བདེན་མེད་དངོས་འགལ་ངེས་
པའི་ཚད་མ་སྟེ་ཚད་མ་དེ་གསུམ་གྱི་བྱེད་པ་ལ་བརྟེན་ནས་གྲུབ་པ་ཡིན་ནོ།།
དེ་ལ་སྐབས་འདིར། ཁ་ཅིག་ན་རེ། འོ་ན། རྟེན་འབྲེལ་གྱི་རྟགས་ཀྱིས་གང་

ཟག་བདེན་མེད་དུ་སྒྲུབ་པའི་ཕྱིར་རྒོལ་ཡང་དག་ཆོས་ཅན། ཁྱོད་ཀྱིས་རྟེན་འབྲེལ་བདེན་
མེད་དུ་རྟོགས་པར་ཐལ། ཁྱོད་ཀྱིས་དེ་སྒྲུབ་ཀྱི་རྗེས་ཁྱབ་ཚད་མས་ངེས་པ་གང་ཞིག
དེ་ལ་ཁྱབ་པ་དེ་ཚད་མས་ངེས་པ་ལ་རྟེན་འབྲེལ་བདེན་སྟོང་ཚད་མས་ངེས་པ་སྔོན་དུ་
འགྲོ་དགོས་པའི་ཕྱིར། དེར་ཐལ། བྱས་རྟགས་ཀྱིས་སྒྲ་མི་རྟག་པ་སྒྲུབ་པའི་ཕྱིར་རྒོལ་
གྱིས་དེ་སྒྲུབ་ཀྱི་རྗེས་ཁྱབ་ཚད་མས་ངེས་པ་ལ་ཚུལ་དེ་ལྟར་སྦྱར་དགོས་པའི་ཕྱིར། གཞན་
ཡང་རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་དུ་སྒྲུབ་པའི་ཕྱིར་རྒོལ་ཡང་དག་
དེས་རྟེན་འབྲེལ་བདེན་མེད་རྟོགས་པར་ཐལ། གང་ཟག་དེ་ལ་གཟུགས་བརྙན་དེ་དེ་སྒྲུབ་
ཀྱི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཏུ་སོང་བའི་ཕྱིར། དེ་ལ་ཁྱབ་པ་
ཡོད་པར་ཐལ། རྣམ་བཤད་དགོངས་པ་རབ་གསལ་ཤོག ༢༥༩ ལས། རང་བཞིན་
གྱིས་གྲུབ་པ་མ་བཀག་བར་དུ་བདེན་མེད་སྒྲུབ་པའི་རྟགས་ཆོས་དཔེ་དེ་ལ་རྗེས་སུ་འགྲོ་
བ་མེད་པའི་ཕྱིར་རོ། །ཞེས་གསུངས་པའི་ཕྱིར་ཞེ་ན།
འདི་ལ་མཁས་པ་འགའ་ཞིག་གིས་ཀུན་རྫོབ་སྒྲུབ་བྱེད་ཀྱི་རྟགས་དང་དོན་དམ་
སྒྲུབ་བྱེད་ཀྱི་རྟགས་ཀྱི་ཁྱབ་པའི་ཚུལ་གྲུབ་ཚུལ་མི་འདྲ་བའི་སྒོ་ནས་ལན་མཛད་ལ། སྤྱིར་
རྟགས་ཡང་དག་ལ་དེ་སྒྲུབ་ཀྱི་རྗེས་ཁྱབ་གྲུབ་པ་ལ་མཐུན་དཔེ་ཡང་དག་འགོད་དགོས་
པ་དང་མི་དགོས་པ་གཉིས་ཡོད་ཅིང༌། གསེར་གྱི་ལྟོ་ལྡིར་ཞབས་ཞུམས་མཆུ་འཕྱང་
བའི་དོན་བྱེད་ནུས་པ་ཆོས་ཅན། བུམ་པ་ཡིན་ཏེ། ལྟོ་ལྡིར་ཞབས་ཞུམས་མཆུ་འཕྱང་
བའི་དོན་བྱེད་ནུས་པ་ཡིན་པའི་ཕྱིར་ཞེས་པ་ལྟ་བུ་སྔ་རྒོལ་གྱིས་ཕྱིར་རྒོལ་ལ་མིང་བརྡ་
སྦྱར་ཙམ་གྱིས་དེ་སྒྲུབ་ཀྱི་ཚུལ་གསུམ་གློ་བུར་དུ་གྲུབ་པས་རྟགས་དེ་འདྲའི་རིགས་ལ་མཐུན་
དཔེ་འགོད་མི་དགོས་ཞེས་དགེ་བའི་བཤེས་གཉེན་ཆེན་པོ་འབྲས་བློ་གླིང་མཁན་ཟུར་པདྨ་

རྒྱལ་མཚན་མཆོག་གི་ཞལ་སྔ་ལས་ཐོས་ལ། དེ་ལས་གཞན་པའི་རྟགས་ལ་ཡང་དེ་སྒྲུབ་
ཀྱི་རྗེས་ཁྱབ་ངེས་པ་ལ་སྔོན་དུ་མཐུན་དཔེ་འགོད་ཚུལ་ལ་འདྲ་དཔེ་དང་རྟགས་ཆོས་གཉིས་
ལྡན་གྱི་མཐུན་དཔེ་ཡང་དག་བཀོད་པའི་སྒོ་ནས་ཁྱབ་པའི་ཚུལ་ཕྱིར་རྒོལ་གྱི་བློ་ངོར་འཁྲིད་
ཚུལ་གཉིས་ཡོད་པ་གཞུང་སོ་སོར་གསལ་བ་ལྟར་དང༌། སྐབས་འདིར་རྟེན་འབྲེལ་གྱི་
རྟགས་ཀྱིས་གང་ཟག་བདེན་མེད་དུ་སྒྲུབ་པ་དང་བྱས་རྟགས་ཀྱིས་སྒྲ་མི་རྟག་པར་སྒྲུབ་
པ་ལྟ་བུའི་རྟགས་དེ་དག་གི་རྗེས་ཁྱབ་ངེས་པ་ལ་སྔོན་དུ་ཕྱིར་རྒོལ་དེ་ལ་རྟགས་ཆོས་གཉིས་
ལྡན་གྱི་མཐུན་དཔེ་འགོད་དགོས་པ་ཡིན་ལ། རྟགས་ཆོས་གཉིས་ལྡན་གྱི་མཐུན་དཔེ་
འགོད་ཚུལ་ཡང་སྔ་རྒོལ་གྱིས་སྐབས་བབས་ཀྱི་ཕྱིར་རྒོལ་དེ་དང་དེའི་བློས་གྲུབ་ཚོད་
དང་མཐུན་པར་འགོད་དགོས་པ་ནི་སྔ་རྒོལ་ཐབས་ལ་མཁས་པའི་འགོད་ཚུལ་ཡིན་ཞིང་།
དེ་ཡང་ཕྱིར་རྒོལ་དེས་གཞི་གང་གི་སྟེང་དུ་སྔོན་ནས་སྦྱོར་བ་དེ་སྐོར་གྱི་རྟགས་དང་བསྒྲུབ་
བྱའི་ཆོས་སུ་གང་བཟུང་བ་དེ་གྲུབ་ཟིན་པ་ཞིག་ཡོད་ན་དེ་ཉིད་རྟགས་ཆོས་གཉིས་ལྡན་
གྱི་དཔེར་འགོད་པ་ཡིན་པས་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ལྟ་བུ་ལ་
དེ་འདྲའི་མཐུན་དཔེ་ཡང་དག་འགོད་དུ་ཡོད་པས་ཕྱིར་རྒོལ་དེས་མཐུན་དཔེ་དེའི་སྟེང་
དུ་རྟགས་ཆོས་གཉིས་ཀ་རྟོགས་པ་དང་བྱས་ན་མི་རྟག་པས་ཁྱབ་པ་རྟོགས་ན་བྱས་པ་མི་
རྟག་པར་རྟོགས་པའི་ཚུལ་འཇོག་ཏུ་ཡོད་ལ། རྟེན་འབྲེལ་གྱི་རྟགས་ཀྱིས་གང་ཟག་བདེན་
མེད་དུ་སྒྲུབ་པའི་ཕྱིར་རྒོལ་དེ་ལ་ཕྱིར་རྒོལ་དེ་ཉིད་ཀྱིས་སྔོན་ནས་དེ་སྒྲུབ་ཀྱི་རྟགས་ཆོས་
ཀཉིས་གཞི་གང་གི་སྟེང་དུ་གྲུབ་ཟིན་པའི་མཐུན་དཔེ་གཅིག་འགོད་རྒྱུ་མེད་པས། སྔ་
རྒོལ་ཐབས་ལ་མཁས་པ་དེས་ཕྱིར་རྒོལ་དེ་ཉིད་ཀྱིས་གྲུབ་ཚོད་དང་མཐུན་པའི་རྫུན་པ་
རགས་པ་མཚོན་པའི་དཔེ་གཟུགས་བརྙན་ལྟ་བུ་མཐུན་དཔེར་བཀོད་དེ་རིམ་བཞིན་རྟེན་

འབྲེལ་གྱི་སྟེང་དུ་བདེན་མེད་ཕྲ་མོ་རྟོགས་པ་ལ་འཁྲིད་པ་ཡིན་ལ། གཟུགས་བརྙན་གྱི་
སྟེང་དུ་ད་ལྟ་རྟེན་འབྲེལ་དང་རང་གིས་གྲུབ་ཚོད་དང་མཐུན་པའི་བདེན་མེད་ཙམ་རྟོགས་
ཀྱང་སྤྱིར་བདེན་མེད་ཕྲ་མོ་ད་དུང་མ་རྟོགས་པས་ཕྱིར་རྒོལ་དེས་རྟེན་འབྲེལ་ལ་བདེན་
མེད་ཀྱིས་ཁྱབ་པ་རྟོགས་ཀྱང་རྟེན་འབྲེལ་བདེན་མེད་མ་རྟོགས་པའི་ཚུལ་དེ་ལྟར་འཇོག་
གམ་སྙམ་མོ།།
ཡང་ལ་ལས། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཀྱི་མཐུན་དཔེར་
བཀོད་ཚུལ་དེ་ནི། ཕྱིར་རྒོལ་དེ་ལ་རྟགས་ཆོས་གཉིས་ལྡན་གྱི་མཐུན་དཔེར་བཀོད་ལ།
རྟེན་འབྲེལ་གྱི་རྟགས་ཀྱིས་གང་ཟག་ལྟ་བུ་བདེན་མེད་དུ་སྒྲུབ་པའི་ཕྱིར་རྒོལ་དེས་གཞི་
གང་གི་སྟེང་དུའང་དེ་སྒྲུབ་ཀྱི་རྟགས་ཆོས་གཉིས་མ་གྲུབ་པས་གཟུགས་བརྙན་དཔེར་བཀོད་
པ་ནི་འདྲ་དཔེ་ཙམ་ཡིན་པས་དེ་གཉིས་མི་འདྲ་ཞེས་ཀྱང་ལན་འདེབས་མཛད་མཁན་འདུག་
ཀྱང་༑ འཇུག་པའི་རྣམ་བཤད་དགོངས་པ་རབ་གསལ་ཤོག ༤༡༧ ལས། འདིས་ནི་
བདེན་མེད་སྒྲུབ་པའི་གཏན་ཚིགས་རྟེན་འབྲེལ་ལྟ་བུ་ལ་བདེན་མེད་ཀྱིས་ཁྱབ་པ་མཐུན་
དཔེའི་སྟེང་དུ་མ་ངེས་པར་བདེན་མེད་ཆོས་ཅན་གྱི་སྟེང་དུ་ངེས་པར་བྱར་མེད་པར་
གསུངས་སོ། །ཞེས་གསུངས་པའི་གསུང་འདི་ལྟར་ན། གཟུགས་བརྙན་དེ་དེ་སྒྲུབ་ཀྱི་
རྟགས་ཆོས་གཉིས་ལྡན་གྱི་མཐུན་དཔེར་འཇོག་དགོས་པ་ལྟ་བུར་མངོན་པས་དཔྱད་པར་
འཚལ་ལོ།།
འོ་ན་རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་དུ་སྒྲུབ་པའི་ཕྱིར་རྒོལ་གྱིས་
བདེན་གྲུབ་ལ་རྟེན་འབྲེལ་མ་ཡིན་པས་ཁྱབ་པ་དང༌། རྟེན་འབྲེལ་ལ་བདེན་མེད་ཀྱིས་

ཁྱབ་པ་ཚད་མས་གྲུབ་ཚུལ་ཇི་ལྟར་ཡིན་ཞེ་ན། བདེན་པར་གྲུབ་ན་གང་ལའང་མ་བརྟེན་
པར་ཡན་གར་འབའ་ཞིག་ཏུ་གྲུབ་དགོས་པའི་ཚུལ་ཐལ་འགྱུར་གྱིས་བློ་ངོར་ལེགས་པར་
ཕུལ་རྗེས་རྟེན་འབྲེལ་ལ་བློ་ཁ་ཕྱོགས་ཙམ་གྱིས་གང་ལའང་ལྟོས་མེད་ཡན་ག་བ་མི་སྲིད་
པར་ངེས་པའི་ཚད་མ་དེ་ཉིད་ཀྱིས་བདེན་གྲུབ་ཡིན་ན་རྟེན་འབྲེལ་མ་ཡིན་པས་ཁྱབ་པ་
ངེས་པ་དང་། དེ་བཞིན་དུ་བདེན་པར་གྲུབ་ན་གང་ལའང་མ་ལྟོས་པར་ཡན་གར་གྲུབ་
དགོས་པ་བློ་ངོར་ཐལ་འགྱུར་གྱིས་ལེགས་པར་ཕུལ་རྗེས་གཞི་རྟེན་འབྲེལ་གྱི་སྟེང་དུ་གཞན་
ལ་ལྟོས་པ་དང་ལྟོས་མེད་ཡན་ག་བ་གཉིས་གཞི་མཐུན་འདུ་མི་རུང་བ་ངེས་པ་ན་རྟེན་འབྲེལ་
ལ་བདེན་མེད་ཀྱིས་ཁྱབ་པ་ཚད་མས་ངེས་གསུངས་མཁན་ཡང་མཆིས་པས་དེ་ལྟར་འཇོག་
རུང་མིན་དཔྱད་གཞི་ཙམ་དུ་ཞུས་པའོ། །རྣམ་བཤད་དགོངས་པ་རབ་གསལ་དུ་རང་
བཞིན་གྱིས་གྲུབ་པ་མ་བཀག་བར་དུ་རྟགས་ཆོས་དཔེ་ལ་རྗེས་སུ་མི་འགྲོ་བར་གསུངས་
པ་འདིའི་དགོངས་པ་ནི་སློབ་དཔོན་ལེགས་ལྡན་གྱིས་རྨི་ལམ་གྱི་ཤེས་པའི་ཡུལ་དུ་གྱུར་
པའི་ཆོས་ཀྱི་སྐྱེད་མཆེད་པའི་གཟུགས་རང་བཞིན་གྱིས་གྲུབ་པ་ཞིག་སེམས་ཙམ་པ་ལ་
བདེན་མེད་སྒྲུབ་པའི་དཔེར་བཀོད་པ་ཞལ་གྱིས་བཞེད་པ་ལ་ཟླ་བས་དགག་པ་མཛད་པའི་
སྐབས་དང་འབྲེལ་བ་ཞིག་རེད་འདུག་པས་གསུང་དེའི་དོན་ནི་སྔ་རྒོལ་དབུ་མ་པས་ཕྱི་
རྒོལ་དངོས་སྨྲ་བ་ལ་རང་བཞིན་མེད་པའི་སྒྲུབ་པའི་རྟགས་ཆོས་གཉིས་ལྡན་དཔེར་གང་
བཀོད་པ་དེ་ཉིད་སྔ་རྒོལ་རང་གི་ངོར་རང་བཞིན་གྱིས་གྲུབ་པ་མ་བཀག་བར་དུ་ཕྱིར་རྒོལ་
དེ་ལ་རྟགས་ཆོས་གཉིས་ལྡན་གྱི་དཔེར་མི་རུང་ཞེས་པའི་དོན་དུ་མངོན་པའི་ཕྱིར་རོ།།
དེ་ལ་སྐབས་འདིར་ཆོས་རྣམས་རྟེན་འབྲེལ་ཡིན་པའི་རྒྱུ་མཚན་གྱིས་རང་བཞིན་
གྱིས་གྲུབ་པ་འགོག་པའི་ཚུལ་ལ། མཁས་གྲུབ་ཆེན་པོ་དཀའ་ཆེན་ཡེ་ཤེས་རྒྱལ་མཚན་

མཆོག་གིས་རྟེན་འབྲེལ་ལ་རྒྱུ་རྐྱེན་ལ་བརྟེན་ནས་སྐྱེ་བའི་རྟེན་འབྲེལ་དང་། ཆ་ཤས་
དང་གདགས་གཞི་ལ་བརྟེན་ནས་འབྱུང་བའི་རྟེན་འབྲེལ་གཉིས་ལས་རྒྱུ་རྐྱེན་ལ་བརྟེན་
ནས་སྐྱེས་པའི་ཆོས་རྣམས་ནི་རྒྱུ་རྐྱེན་གཞན་གྱིས་བཅོས་པའི་བཅོས་མ་ཡིན་ལ། ཆ་
ཤས་དང་གདགས་གཞི་དུ་མ་ལ་བརྟེན་ནས་འབྱུང་བའི་ཆོས་རྣམས་ཀྱང་རང་རང་གི་
ཆ་ཤས་དང་གདགས་གཞི་གཞན་དུ་མ་འདུས་པ་ལ་བརྟེན་ནས་རྟོག་པས་ཕར་བཏགས་
ནས་བཅོས་པའི་བཅོས་མ་ཡིན་པས་དེ་ལ་རང་གི་ངོ་བོས་གྲུབ་པའི་རང་བཞིན་མི་འཐད་
ཚུལ་གསལ་བཤད་མཛད་འདུག་པ་འདི་ནི་ལེགས་བཤད་ངོ་མཚར་ཅན་ཞིག་ཡིན་ལ།
དེའི་ཚུལ་ཡང་། དེ་ཉིད་ཀྱིས་མཛད་པའི་ཕྱག་ཆེན་འགྲེལ་པ་ལམ་བཟང་གསལ་བའི་
སྒྲོན་མེ་ཤོག ༩༨ ལས། རྟེན་འབྲེལ་གྱི་རིགས་པའི་སྒོ་ནས་རང་སེམས་བདེན་མེད་
དུ་གཏན་ལ་འབེབ་ཚུལ་ནི། རང་གི་སེམས་འདི་རྒྱུ་མེད་རྐྱེན་མེད་དུ་བྱུང་བ་མིན་གྱི།
རྒྱུ་དང་རྐྱེན་ལ་བརྟེན་ནས་བྱུང་བ་ཡིན་ལ། རྒྱུ་རྐྱེན་ལ་བརྟེན་ནས་བྱུང་བ་དང་། རང་
གི་ཆ་ཤས་ལ་བརྟེན་ནས་བཏགས་པའི་བརྟེན་འབྲེལ་དུ་ངེས་པ་དྲངས་ལ།རྒྱུ་མཚན་
དེ་ཉིད་ཀྱིས་རང་ངོས་ནས་མ་གྲུབ་པར་ངེས་པར་བྱའོ། །དེ་ཡང་རང་གི་རྒྱུ་མཚན་དེ་
ཉིད་རྣམ་པར་ཤེས་པ་དྲུག་ཡོད་ལ། དེ་དག་བརྟེན་འབྲེལ་གྱི་རྟགས་ལས་བདེན་མེད་
དུ་གཏན་ལ་འབེབ་ཚུལ་ནི། མིག་གི་རྣམ་པར་ཤེས་པ་ལ་མཚོན་ན་གཟུགས་མཐོང་
བའི་མིག་གི་རྣམ་ཤེས་འདི་གཟུགས་དང་མིག་དང་ཡིད་ཀྱི་རྣམ་ཤེས་དང་བར་གྱི་སྣང་
བ་སོགས་རྒྱུ་རྐྱེན་མང་དུ་འདུས་བ་ལས་བྱུང་བ་ཡིན་པས་རྒྱུ་རྐྱེན་དེ་དག་གིས་བཅོས་
པའི་བཅོས་མ་ཡིན་ནོ། །རྒྱུ་རྐྱེན་སྣ་ཚོགས་ཀྱིས་བཅོས་པའི་བཅོས་མར་ངེས་ན་རང་
ངོས་ནས་མ་གྲུབ་པར་ངེས་དགོས་ཏེ། རང་ངོས་ནས་གྲུབ་ན་གཞན་ལ་མི་ལྟོས་པར་

རང་ལ་རང་བཞིན་ཡོད་དགོས་པ་ལ་དེ་མེད་པར་ཐམས་ཅད་གཞན་གྱིས་བཅོས་མ་ཤ་
སྟག་ཡིན་པས་སོ། །དེས་ན་བཅོས་མ་དང་རང་བཞིན་འགལ་བས་བཅོས་མར་ངེས་ན་
རང་བཞིན་གྱིས་མ་གྲུབ་པར་ཤེས་པར་བྱའོ། །ཞེས་དང༌། ཡང་འགྲེལ་པ་དེའི་
ཤོག ༨༡ལས། རྟོག་པས་བཏགས་ལུགས་ནི། དཔེར་ན། གཟེར་བུ་དང་འཁོར་ལོ་
དང་ཤིང་ལེབ་ཀྱི་ཁྱད་པར་ཁ་ཤས་འདུས་པ་ལ་ཤིང་རྟ་ཞེས་བཏགས་ཤིང་རྟོག་པས་བཅོས་
ནས་འཛིན་པ་ལྟར། ང་ཞེས་པ་ཡང་ཕུང་པོ་ཚོགས་པ་ལ་རྟོག་པས་བཅོས་ནས་དེ་ལྟར་
འཛིན་པར་གསུངས་པས་དོན་དུ་མིང་ཙམ་ཡིན་པ་ནི། རིན་ཆེན་ཕྲེང་བ་ལས། གཟུགས་
ཀྱི་དངོས་པོ་མིང་ཙམ་ཕྱིར། །ནམ་མཁའ་ཡང་ནི་མིང་ཙམ་མོ། །འབྱུང་མེད་གཟུགས་
ལྟ་ག་ལ་ཡོད། །ཅེས་གསུངས། དེ་ལྟར་ང་ལ་སོགས་པ་ཐམས་ཅད་རྟོག་པས་བཅོས་
པའི་བཅོས་མ་ཡིན་ཞིང་། ཞེས་གསུངས་པའི་ཕྱིར།
རྟེན་འབྲེལ་གྱི་གཏན་ཚིགས་འདིས་མཐའ་གཉིས་ཅིག་ཅར་སེལ་ཚུལ་དང་།
གཏན་ཚིགས་འདི་ལ་རིགས་པའི་རྒྱལ་པོ་ཞེས་བསྔགས་པ་མཛད་ཚུལ་ལ་ཅུང་ཟད་དཔྱད་
པ་ནི།
དེ་ལ་འཇུག་པའི་རྣམ་བཤད་དགོངས་པ་རབ་གསལ་ཤོག ༣༥༡ ལས། དེའི་
ཕྱིར་རིགས་པའི་རྒྱལ་པོ་རྟེན་འབྱུང་གི་རིགས་པ་ཉིད་ཀྱིས་རང་བཞིན་གྱིས་སྐྱེ་བ་འགོག་
པ་འདི་ཉིད་བཅོམ་ལྡན་འདས་ཀྱིས་གསུངས་པས་ཞེས་དང༌། ལམ་རིམ་ཆེན་མོ་
ཤོག ༧༥༨ ལས། རྟེན་འབྲེལ་གྱི་རྟགས་ལ་བརྟེན་ནས་མྱུ་གུ་ལ་སོགས་པ་རང་བཞིན་
གྱིས་སྟོང་པ་ལ་ངེས་པ་རྙེད་ན་ནི་གོལ་ས་གཅོད་པ་བློ་ལ་ཤིན་ཏུ་རྣམ་པ་གསལ་བས་ཅུང་

ཟད་བརྗོད་པར་བྱའོ། །ཞེས་དང༌། ཡང་དེའི་འཕྲོ་ཤོག ༧༦༢ལས། མཁས་པ་དག་
ལ་ནི་རྒྱུ་མཚན་དེ་ལ་བརྟེན་ནས་རང་བཞིན་ཡོད་པ་འགོག་ཅིང་རང་བཞིན་མེད་པ་ལ་
ངེས་པ་དྲངས་ཏེ་མཐར་འཛིན་གྱི་ལྟ་བའི་འཆིང་བ་གཅོད་པས་ན། རྟེན་འབྲེལ་གྱི་རྟགས་
ཀྱིས་རང་བཞིན་མེད་པར་འགྲུབ་པ་འདི་ནི་རྨད་དུ་བྱང་བའི་ཐབས་ལ་མཁས་པ་ཆེན་
པོ་འོ། །ཞེས་གསུངས་པ་ལྟར། རྟེན་འབྲེལ་གྱི་རྟགས་ཀྱིས་ཆོས་རྣམས་རང་བཞིན་
གྱིས་མ་གྲུབ་པར་སྒྲུབ་པའི་གཏན་ཚིགས་འདི་ཉིད་ལ་རིགས་པའི་རྒྱལ་པོ་ཞེས་བསྔགས་
བརྗོད་མཛད་ལ། །
སྐབས་འདིར་མཁས་པ་འགའ་ཞིག་གིས་ལམ་རིམ་འབྲིང་པོ་ཤོག ༡༨༧ ན།
ལས༑ གཏན་ཚིགས་ཀྱི་ངེས་པས་ནི་ཆད་མཐའ་དང་། དམ་བཅས་པའི་དོན་ངེས་པས་
ནི་རྟག་ལྟ་རྩ་བ་ནས་བསུན་འབྱིན་པའི་ཕྱིར། ཞེས་གསུངས་པ་ཁུངས་སུ་དྲངས་ཏེ། རྟེན་
འབྲེལ་གྱི་གཏན་ཚིགས་འདིས་མཐའ་གཉིས་སེལ་ཚུལ་ནི། ཕྱོགས་ཆོས་འཇལ་བ་ན་
ཆད་མཐའ་སེལ་ཞིང་། བསྒྲུབ་བྱ་བདེན་མེད་ངེས་པ་ན་རྟག་མཐའ་སེལ་བ་སྟེ། མཐའ་
གཉིས་རིམ་གྱི་སེལ་བ་ཡིན་གྱི། ཅིག་ཅར་སེལ་བ་མི་འཐད་དེ། གཞན་དུ་གཏན་ཚིགས་
འདིས་མཐའ་གཉིས་ཅིག་ཅར་སེལ་བར་འཇོག་ན། དེ་སེལ་བའི་དུས་ནི་ཕྱོགས་ཆོས་
འཇལ་དུས་དང༌། བསྒྲུབ་བྱ་འཇལ་དུས་གཉིས་ལས་མེད་ཅིང༌། ཕྱོགས་ཆོས་འཇལ་
བའི་དུས་ན་རྟག་མཐའ་བདེན་གྲུབ་མ་སེལ་ཞིང་། བསྒྲུབ་བྱ་བདེན་མེད་རྟོགས་པའི་
བློ་དེས་རྟག་མཐའ་བདེན་གྲུབ་སེལ་ཡང་ཆད་མཐའ་སེལ་བར་འཇོག་མི་ནུས་པའི་ཕྱིར།
དེས་ན་རྟེན་འབྲེལ་གྱི་གཏན་ཚིགས་འདིས་མཐའ་གཉིས་ཅིག་ཅར་སེལ་བའི་རྒྱུ་མཚན་
གྱིས་རིགས་པའི་རྒྱལ་པོ་ཞེས་བསྔགས་པ་མིན་གྱི། མཐའ་གཉིས་བདེ་བླག་ཏུ་སེལ་བའི་
སྒོ་ནས་དེ་ལྟར་བསྔགས་སོ་ཞེས་བཞེད།

མཁས་པ་ལ་ལས། རྟེན་འབྲེལ་གྱི་གཏན་ཚིགས་འདིས་མཐའ་གཉིས་ཅིག་ཅར་
སེལ་བར་འཇོག་དགོས་ཏེ། ལམ་གྱི་གཙོ་བོ་རྣམ་གསུམ་ལས། ནམ་ཞིག་རེ་འཇོག་
མེད་པར་ཅིག་ཅར་དུ། །རྟེནའབྲེལ་མི་བསླུ་མཐོང་བ་ཙམ་ཉིད་ནས། །ངེས་ཤེས་ཡུལ་
གྱི་འཛིན་སྟངས་ཀུན་འཇིག་ན། །དེའི་ཚེ་ལྟ་བའི་དཔྱད་པ་རྫོགས་པ་ལགས། །ཞེས་
གསུངས་པའི་ཕྱིར་དང༌། ལམ་རིམ་འབྲིང་པོ་ཤོག ༡༨༧ ལས། དེ་གཉིས་(རྟག་
མཐར་ལྟ་བ་དང་ཆད་མཐར་ལྟ་བ་)ནི་རྒྱུ་འདི་ལས་འབྲས་བུ་འདི་འབྱུང་ལ་ངེས་པ་
དྲངས་པའི་གཏན་ཚིགས་ལ་བརྟེན་ནས་རང་བཞིན་གྱིས་གྲུབ་པ་བཀག་པ་ན་མ་ལུས་པ་
སྤོང་བ་ཡིན་ཏེ། ཞེས་རྟེན་འབྲེལ་གྱི་རྟགས་ལ་བརྟེན་ནས་བདེན་མེད་རྟོགས་པ་ན་རྟག་
ཆད་ཀྱི་མཐའ་གཉིས་འཛིན་པའི་ཞེན་ཡུལ་བསུན་འབྱིན་པ་གསུངས་པའི་ཕྱིར་དང་། དེར་
མ་ཟད་རྗེས་འཇུག་མཁས་པ་དུ་མས་ཀྱང༌། མཐའ་གཉིས་ཅིག་ཅར་སེལ་ཚུལ་གསུངས་
པའི་ཕྱིར་ཏེ། རྗེ་གུང་ཐང་བསྟན་པའི་སྒྲོན་མེས། ཉིད་ཀྱིས་མཛད་པའི་རྗེའི་བསྟོད་
པ་དོན་ལྡན་མ་ཤོག ༥༢ བ། ལས། དེའི་དོན་དུ་བྱས་ཏེ། དགའ་བློའི་ལྟ་འཁྲིད་ལས་
དང་པོར་ལྟ་བ་འཚོལ་བའི་ཚེ་རྟེན་འབྲེལ་གྱི་སྟོབས་ཀྱིས་སྟོང་ཉིད་ངེས་པ་དང༌། རྗེས་
སུ་སྟོང་ཉིད་རྟོགས་པའི་མཉམ་གཞག་དེའི་སྟོབས་ཀྱིས་རྗེས་ཐོབ་ལ་རྟེན་འབྲེལ་སྒྱུ་མ་
ལྟ་བུར་འཆར་བའི་དོན་དུ་བཤད་མོད་ཀྱང་། དེ་ལ་མཐའ་གཉིས་ཅིག་ཅར་སེལ་ཚུལ་
མ་ཚང་ཞིང་། ཞེས་གསུངས་པ་དང་། ལྕང་སྐྱ་རིན་པོ་ཆེའི་གྲུབ་མཐའ་ལྷུན་པོའི་མཛེས་
རྒྱན་ཤོག ༣༡༣ ལས་ཀྱང༌། གཏན་ཚིགས་དེ་དག་ཐམས་ཅད་ཀྱི་དོན་གྱི་གཙོ་བོ་ནི་
མཐའ་གཉིས་ཅིག་ཅར་བསལ་ནས་དབུ་མའི་ལྟ་བ་རྒྱུད་ལ་བསྐྱེད་པ་ཉིད་ཡིན་ཞིང་། དོན་
དེ་ནི་རྟེན་འབྲེལ་གྱི་གཏན་ཚིགས་འདི་ཉིད་ཀྱིས་དངོས་སུ་བསྒྲུབ་པའི་ཕྱིར་དང་། ཞེས་

གསུངས་པའི་ཕྱིར། རྟེན་འབྲེལ་གྱི་གཏན་ཚིགས་འདི་ལ་མཐའ་གཉིས་ཅིག་ཅར་སེལ་
བའི་ནུས་པ་ཡོད་ཀྱི། གཅིག་དུ་བྲལ་སོགས་བདེན་མེད་སྒྲུབ་པའི་གཏན་ཚིགས་གཞན་
ལ་དེ་འདྲའི་ནུས་པ་མེད་པས་འདི་ལ་རིགས་པའི་རྒྱལ་པོ་ཞེས་བསྔགས་པ་མཛད་ལ།
མཐའ་གཉིས་བདེ་བླག་ཏུ་སེལ་བ་ཙམ་གྱིས་རྟེན་འབྲེལ་གྱི་གཏན་ཚིགས་འདིའི་ཐུན་མོང་
མིན་པའི་ཁྱད་ཆོས་ཐོན་མི་ཐུབ་སྟེ། མཐའ་བདུན་གང་དུའང་མ་གྲུབ་པའི་རྟགས་ཀྱིས་
གང་ཟག་བདེན་མེད་དུ་སྒྲུབ་པའི་རྟགས་འདི་ལའང་མཐའ་གཉིས་བདེ་བླག་ཏུ་སེལ་བའི་
སྒོ་ནས་དབུ་མའི་ལྟ་བ་རྙེད་སླ་བའི་ཡོན་ཏན་ཡོད་པར་གསུངས་པའི་ཕྱིར་ཏེ། དབུ་མ་
ལ་འཇུག་པ་ལས། རྣམ་བདུན་གྱིས་མེད་གང་དེ་ཇི་ལྟ་བུར། །ཡོད་ཅེས་རྣལ་འབྱོར་
པས་འདིའི་ཡོད་མི་རྙེད། །དེས་དེ་ཉིད་ལ་བདེ་བླག་འཇུག་འགྱུར་པས། །འདིར་དེའི་
གྲུབ་པ་དེ་བཞིན་འདོད་པར་བྱ། །ཞེས་གསུངས་པའི་ཕྱིར་གསུངས།
རྟེན་འབྲེལ་གྱི་གཏན་ཚིགས་འདིས་མཐའ་གཉིས་ཅིག་ཅར་སེལ་བར་འདོད་པ་
འདི་ལ། ཁ་ཅིག་ན་རེ། འོ་ན་རྟེན་འབྲེལ་གྱི་རྟགས་ཀྱིས་གང་ཟག་བདེན་མེད་དུ་སྒྲུབ་
པ་སྐབས་སུ་བབས་པའི་ཕྱིར་རྒོལ་ཆོས་ཅན། ཁྱོད་ཀྱིས་དེ་སྒྲུབ་ཀྱི་ཕྱོགས་ཆོས་འཇལ་
བ་ན། ཆོས་ཅན་གང་ཟག་གི་སྟེང་དུ་རྟག་མཐའ་སེལ་བར་ཐལ། དེའི་ཚེ་ན་ཁྱོད་ཀྱིས་
ཆད་མཐའ་སེལ་བ་གང་ཞིག ཁྱོད་ཀྱི་ངོར་མཐའ་གཉིས་ཅིག་ཅར་དུ་སེལ་བར་འདོད་
པའི་ཕྱིར། འདོད་མི་ནུས་ཏེ། དེའི་ཚེ་ཁྱོད་ཀྱིས་བདེན་མེད་ད་དུང་མ་རྟོགས་པའི་ཕྱིར།
དེ་སྒྲུབ་ཀྱི་ཕྱོགས་ཆོས་འཇལ་བ་ན་མཐའ་གཉིས་ཅིག་ཅར་སེལ་བ་མིན་གྱི་བསྒྲུབ་བྱ་
འཇལ་བ་ན་མཐའ་གཉིས་ཅིག་ཅར་སེལ་བར་འཇོག་གོ་ཞེ་ན། འོ་ན་རྟེན་འབྲེལ་གྱི་རྟགས་
ལ་བརྟེན་ནས་དེ་སྒྲུབ་ཀྱི་བསྒྲུབ་བྱ་འཇལ་བ་ན། དེ་འདྲའི་གང་ཟག་བདེན་མེད་དུ་རྟོགས་

པའི་རྗེས་དཔག་ཆོས་ཅན། ཁྱོད་ཀྱི་ངོར་གང་ཟག་གི་སྟེང་དུ་བདེན་གྲུབ་དང་། ཐ་
སྙད་དུ་མེད་པ་གཉིས་ཀ་ཅིག་ཅར་ཁེགས་པར་ཐལ། འདོད་པའི་ཕྱིར། འདོད་ན། དེ་
ཆོས་ཅན། ཁྱོད་ཀྱིས་གང་ཟག་བདེན་མེད་དང་ཐ་སྙད་དུ་ཡོད་པ་གཉིས་ཀ་ཅིག་ཅར་
རྟོགས་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་གཞི་གང་
ཟག་གི་སྟེང་དུ་བདེན་མེད་འཇལ་བའི་དངོས་ཤུགས་གང་རུང་ལ་ཐ་སྙད་དུ་ཡོད་པ་རྟོགས་
པར་ཐལ། འདོད་པའི་ཕྱིར། འདོད་ན། བདེན་མེད་མ་ཡིན་དགག་ཏུ་ཐལ་ལོ་ཟེར།
འདི་ལ་མཁས་པའི་གསུང་དུ་ལན་འདེབས་ཚུལ་ཁ་ཤས་ཡོད་པར་མངོན་ཏེ། རེ་
ཞིག་བསྟན་དར་ལྷ་རམས་པའི་གསུང་དུ་ཇི་ལྟར་བྱུང་བ་བཀོད་ན་དེ་ཉིད་ཀྱིས་མཛད་
པའི་རྟེན་འབྲེལ་བསྟོད་པའི་འགྲེལ་པ་ཤོག ༡༣ ལས། འོ་ན་ཁྱོད་ཀྱིས་ཅི་ལྟར་འདོད་
ཅེ་ན། ཁོ་བོ་ལའང་མཐའ་ཅིག་ཅར་སེལ་ཚུལ་འདི་གཏིང་ཚུགས་པ་ཞིག་ལབ་རྒྱུ་མེད་
ཀྱང་བློ་གསལ་རྣམས་ཀྱི་དཔྱད་གཞིའི་ས་བོན་ཙམ་དུ་ཅལ་ཅོལ་གྱི་ཚིག་འགའ་ཞིག་སྨྲ་
ན༑ དེ་ཡང་། དབུ་མ་ལ་འཇུག་པ་ལས། དེའི་ཕྱིར་རྟེན་འབྱུང་རིགས་པ་འདི་ཡིས་
ནི༑ །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་རིགས་པའི་རྒྱལ་པོར་བསྔགས་
པ་མཛད་པའི་རྟེན་འབྲེལ་དེ་ནི། རང་རྒྱུད་པ་དག་གིས་རྟོགས་མི་ནུས་པའི་རྟེན་འབྲེལ་
ཞིག་ཏུ་མངོན་ཏེ། ལྷག་མཐོང་ཆེན་མོ་ལས། དེ་འདྲའི་རྟེན་འབྲེལ་དེ་ཉིད་རང་བཞིན་
མེད་པར་རྟོགས་པའི་རྒྱུ་མཚན་བླ་ན་མེད་པར་འགྲོ་བ་འདི་ནི་མཁས་པ་དབུ་མ་པ་ཁོ་ནའི་
ཁྱད་ཆོས་སུ་ཤེས་པར་བྱའི་ཞེས་གསུངས་པའི་ཕྱིར། དེས་ན་རྟེན་འབྲེལ་གྱི་གཏན་ཚིགས་
འདི་ལ་རིགས་པའི་རྒྱལ་པོ་ཞེས་པའི་ཐ་སྙད་དེ་ནི་རང་རྒྱུད་སྐབས་སུ་གཏན་ནས་སྦྱོར་
མི་རུང་བར་འཁུམས་སོ། །དེ་འདྲའི་གཏན་ཚིགས་དེ་ཡང་གང་ཞེ་ན། མཁས་པ་རྣམས་

ཀྱི་གསུང་ལ་བལྟས་ན། རང་བཞིན་མེད་པར་རྟོག་པས་བཏགས་ཙམ་དུ་གྲུབ་པ་དེ་ལ་
ངོས་འཛིན་དགོས་པར་སྣང་ཞིང་། དེ་ལྟ་བུ་ཐུན་མོང་མ་ཡིན་པའི་རྟེན་འབྲེལ་དེ་ཉིད་
དངོས་སུ་རྟོགས་པའི་རྗེས་དཔག་གིས་སྟོང་པ་ཉིད་དང་རྟོག་པས་བཏགས་ཙམ་གཉིས་
ཀ་དངོས་སུ་རྟོགས་པ་ཡིན་ཟེར་ན། སྨྲ་བ་པོ་མཚན་ཉིད་པའི་གྲལ་ནས་འབུད་ཀྱིས་དྭོགས་
ལ༑ རང་བཞིན་མེད་པར་དངོས་སུ་རྟོགས་པའི་རྗེས་དཔག་གིས་དེ་ལྟ་བུའི་རྟེན་འབྲེལ་
ཤུགས་ལ་རྟོགས་ཟེར་ན་སྟོང་ཉིད་མ་ཡིན་དགག་ཏུ་འགྱུར་ཞིང་། དེ་ལྟ་བུའི་རྟེན་འབྲེལ་
དངོས་སུ་རྟོགས་པའི་ཤུགས་ལ་སྟོང་ཉིད་རྟོགས་ཟེར་ན་རྩ་ཤེ་ཊིཀ་ཆེན་དང་འགལ་ལ།
དེ་འདྲའི་རྗེས་དཔག་དེས་སྟོང་ཉིད་གཏན་ནས་མ་རྟོགས་ཟེར་ན་རྒྱལ་བ་རིན་པོ་ཆེ་དང་
ལྕང་སྐྱ་རིན་པོ་ཆེའི་ཊཱིཀྐའི་ལུང་གོང་དུ་སྨྲོས་ཟིན་ལྟར་སྐབས་འདིའི་རྟེན་འབྲེལ་རྟོགས་
པའི་བློ་བདེན་འཛིན་དང་འཛིན་སྟངས་དངོས་འགལ་དུ་ཞུགས་པར་གསུངས་པ་དང་
འགལ་བར་དྭོགས་སོ། །ད་ནི་གཡར་ཁྲལ་ཙམ་དུ་སྨྲ་ན། མྱུ་གུ་ཆོས་ཅན། རང་བཞིན་
གྱིས་སྐྱེ་བ་མེད་དེ། བརྟེན་ནས་འབྱུང་བའི་ཕྱིར། ཞེས་པའི་རྟགས་ལ་འགྲོ་རྒྱུའི་རྟེན
འབྲེལ་དེ་ནི། སྤྱིར་རྟེན་འབྲེལ་ཙམ་མ་ཡིན་པར་རང་བཞིན་མེད་པར་རྟོག་བཏགས་
ཙམ་དུ་གྲུབ་པ་དེ་ལ་བྱ་ཞིང་། ཕྱིར་རྒོལ་དེས་དེ་སྒྲུབ་ཀྱི་བསྒྲུབ་བྱ་ངེས་པའི་ཚེ་ན་མྱུ་
གུ་རང་བཞིན་མེད་པར་དངོས་སུ་རྟོགས་པའི་རྗེས་དཔག་དེས་དེ་ལྟ་བུའི་ཐུན་མོང་མ་ཡིན་
པའི་རྟེན་འབྲེལ་དངོས་ཤུགས་གང་རུང་ལ་ངེས་པ་མ་ཡིན་ཡང་། རྗེས་དཔག་དེ་ལ་
དེ་ལྟ་བུའི་རྟེན་འབྲེལ་དངོས་སུ་སྣང་ཟེར་དགོས་པ་འདྲ་སྟེ། རྒྱུ་མཚན་ནི་འཆད་འགྱུར་
ལས་དཔག་པར་བྱའོ། །ཞེས་གསུངས་ལ། དེ་ཡང་བསྟན་དར་ལྷ་རམས་པའི་བཞེད་
ཚུལ་སྙིང་པོར་བསྒྲིལ་ན། རྟེན་འབྲེལ་གྱི་རྟགས་ལ་བརྟེན་ནས་མྱུ་གུ་ལྟ་བུ་བདེན་མེད་

དུ་ངེས་པ་ན། དེ་འདྲའི་མྱུ་གུ་བདེན་མེད་རྟོགས་པའི་རྗེས་དཔག་དེ་ལ་ཆོས་ཅན་མྱུ་གུའི་
སྟེང་དུ་རང་བཞིན་མེད་པའི་སྟོང་པ་དང་སྟོང་བཞིན་དུ་རྟོག་པས་ཕར་བཏགས་ཙམ་དུ་
གྲུབ་པའི་རྟེན་འབྲེལ་གཉིས་དུས་གཅིག་ཏུ་ཚོགས་པའི་སྣང་སྟོང་ཚོགས་པ་སྣང་བ་འདི་
ལ་མཐའ་གཉིས་ཅིག་ཅར་དུ་སེལ་བའི་གོ་དོན་དུ་འགྲེལ་བར་མངོན་ནོ།།
སྐབས་འདིར་མྱུ་གུ་བདེན་མེད་རྟོགས་པའི་རྗེས་དཔག་ལ་ཆོས་ཅན་མྱུ་གུ་སྣང་
མིན་ལ་དཔྱད་ན། འགའ་ཞིག་གིས། མྱུ་གུ་བདེན་མེད་རྟོགས་པའི་རྗེས་དཔག་ཆོས་
ཅན༑ ཁྱོད་ལ་མྱུ་གུ་སྣང་བར་མི་འཐད་པར་ཐལ། མཁས་གྲུབ་རིན་པོ་ཆེའི་ལྟ་ཁྲིད་
ལྟ་ངན་མུན་སེལ་དུ་གང་ཟག་དང་ཆོས་རང་བཞིན་མེད་པར་རྟོགས་པའི་རིགས་ཤེས་
ལ་ཆོས་ཅན་གང་ཟག་དང་ཆོས་མི་སྣང་དགོས་པ་གསུངས་ཏེ། དེ་ཉིད་ལས། སྔོན་
དུ་སེམས་ལྟ་བུ་དེ་འཚོལ་བའི་གཞིར་བྱས་ནས། དེ་ཉིད་ལ་རང་བཞིན་སེམས་པའི་རིགས་
པས་ཇི་ལྟར་གྲུབ་ཚུལ་བཙལ་བ་ན་ཅུང་ཟད་ཀྱང་མ་རྙེད་པའི་ངེས་པ་ལྷང་སྐྱེས་པའི་འཛིན་
སྟངས་ཀྱི་ཤུགས་མ་ཉམས་པར་སྐྱོང་བའི་ངེས་དོན་དང་པོར་འཚོལ་བའི་གཞིར་བྱས་
པའི་ང་དང་སེམས་ལ་སོགས་པའི་སྣང་བ་གཏན་ནས་ལྡོག་པ་དགོས་ཤིང་། གང་ལ་
སེམས་གཞུགས་རྒྱུའི་སྟོང་ཉིད་ཟུར་དུ་འཆར་མི་དགོས་ཤིང་། འོན་ཀྱང་ངེས་ངོ་དེ་
ན་ང་མི་སྣང་བ་ཡིན་གྱི་ང་མེད་པར་སྣང་བ་མ་ཡིན་ནོ། །ཞེས་གསུངས་པའི་ཕྱིར། པཎ་
ཆེན་བསོད་ནམས་གྲགས་པ་མཆོག་གི་གསང་འདུས་བསྐྱེད་རིམ་དུའང་ཕར་ཕྱིན་ཐེག་
པའི་ལུགས་འདིར་མྱུ་གུ་བདེན་མེད་རྟོགས་པའི་རྗེས་དཔག་ལ་མྱུ་གུ་མི་སྣང་བར་གསུངས་
པའི་ཕྱིར་ཞེས་གསུངས་ལ། མཁས་པ་ལ་ལས། མྱུ་གུ་སོགས་བདེན་མེད་དུ་རྟོགས་
པའི་རིགས་ཤེས་རྟོག་བཅས་ལ་ཆོས་ཅན་མྱུ་གུ་སོགས་སྣང་བར་འཇོག་དགོས་པར་

ཐལ༑ ལམ་རིམ་ཆེན་མོ་ཤོག ༦༤༩ལས། ད་ལྟ་ཆོས་རྣམས་ལ་རང་གི་ངོ་བོས་གྲུབ་
པའི་རང་བཞིན་དུ་གྲུབ་པ་རྡུལ་ཙམ་ཡང་མེད་པར་གཏན་ལ་ཕབ་པའི་རང་བཞིན་གྱིས་
སྟོང་པའི་སྟོང་ཉིད་ནི་གཟུགས་སོགས་ཀྱི་ཆོས་འདི་དག་ཁྱད་གཞིར་བྱས་པའི་སྟེང་དུ་
ཁྱད་ཆོས་སུ་ཡོད་པས་བློ་གཅིག་གི་ཡུལ་ན་དེ་གཉིས་ཀ་ཡོད་པ་མི་འགལ་ཞིང་། གཉིས་
སྣང་དེ་མ་ལོག་པས་སྟོང་ཉིད་དེ་དོན་དམ་བདེན་པ་བཏགས་པ་བར་འགྱུར་རོ། །གང་
གི་ཚེ་རང་བཞིན་མེད་པར་རྟོགས་པའི་ལྟ་བ་དེ་ཉིད་གོམས་པས་དོན་དེ་མངོན་སུམ་དུ་
རྟོགས་པའི་ངོར་ནི་རང་བཞིན་མེད་བཞིན་དུ་རང་བཞིན་དུ་སྣང་བའི་འཁྲུལ་སྣང་ཐམས་
ཅད་ལྡོག་པས་ན་ཆོས་ཉིད་དེ་མངོན་སུམ་དུ་བྱས་པའི་ཤེས་པས་ཆོས་ཅན་གཟུགས་སོགས་
དེ་མི་དམིགས་པས་དེ་ལྟ་བུའི་ཆོས་ཉིད་དང་ཆོས་ཅན་གཉིས་བློ་དེའི་ངོ་ན་མེད་པས། དེ་
གཉིས་ཆོས་ཉིད་དང་ཆོས་ཅན་དུ་འཇོག་པ་ནི་ཐ་སྙད་པའི་བློ་གཞན་ཞིག་གི་ངོ་ནས་བཞག་
དགོས་སོ། ཞེས་གསུངས་པ་དང༌། རྩ་ཤེ་ཊཱིཀ་ཆེན་ཤོག ༤༨ལས། འདིས་མྱུ་གུ་
ལ་སོགས་པ་རང་བཞིན་མེད་པར་རིགས་ཤེས་ཀྱིས་རྟོགས་པ་ལ་མྱུ་གུའི་སྣང་བ་རང་བཞིན་
མེད་བཞིན་དུ་སྣང་བར་གང་གིས་འགྲུབ་པ་ཡང་ཤེས་པར་བྱའོ། །ཞེས་གསུངས་པའི་
ཕྱིར༑ ལམ་རིམ་འབྲིང་པོ་ཤོག ༢༠༥ ན། ལས་ཀྱང༌། དེས་ན་སྒྱུ་མ་རིགས་གྲུབ་
པས་གཞི་ཕུང་པོ་ལྟ་བུ་དང་བདེན་སྟོང་གི་སྣང་བ་གཉིས་ཚོགས་པ་རིགས་ཤེས་རྗེས་དཔག་
གིས་གྲུབ་པའི་དོན་ཙམ་དོན་དམ་བདེན་པར་འདོད་པ་ནི་མཐུན་པའི་དོན་དམ་དུ་འགྱུར་
གྱི་དོན་དམ་བདེན་པ་མིན་ནོ། །ཞེས་གསུངས་པའི་ཕྱིར། ཞེས་རྩོད་ལ།
འདིའི་ལན་དུ་འགའ་ཞིག་གིས། སྤྱིར་མྱུ་གུ་བདེན་མེད་རྟོགས་པའི་རྗེས་དཔག་
ལ་མྱུ་གུ་སྣང་ཡང་དེས་ཆོས་ཉིད་གཟིགས་པའི་གཟིགས་ངོར་མྱུ་གུ་མི་སྣང་བས་གསུང་

སྔ་ཕྱི་གཉིས་ཀ་དང་མི་འགལ། ཞེས་ལན་འདེབས་པ་དང་། ཡང་ལ་ལས། རིགས་
ཤེས་རྟོག་བཅས་ལ་ཆོས་ཅན་མྱུ་གུ་སོགས་སྣང་ཡང་དེས་མྱུ་གུ་སོགས་ཀྱི་ཆོས་ཅན་འཛིན་
སྟངས་ཀྱི་ཡུལ་དུ་བྱས་ནས་མི་སྣང་ཞེས་པ་དང༌། ཡང་ཁ་ཅིག་གིས། རིགས་ཤེས་
རྟོག་བཅས་ལ་མྱུ་གུ་སོགས་ཆོས་ཅན་གྱི་ཚུལ་དང༌། ཆོས་ཉིད་དེའི་ཆོས་ཀྱི་ཚུལ་དུ་
སྣང་ཡང་ཆོས་ཅན་མྱུ་གུ་སོགས་རང་གི་ངོ་བོ་མི་སྣང་། ཞེས་ཀྱང་ལན་འདེབས་མཛད་
པས་དགོངས་པར་གང་སོང་དཔྱད་པར་ཞུའོ།།
་། ཡང་མཁས་པ་ལ་ལས། རྟེན་འབྲེལ་གྱི་གཏན་ཚིགས་ལ་བརྟེན་ནས་གང་ཟག་
ལྟ་བུ་རང་བཞིན་མེད་པར་ངེས་པ་ན། གང་ཟག་བདེན་མེད་དུ་རྟོགས་པའི་བློ་དེ་ཉིད་
ཀྱིས་གང་ཟག་ཐ་སྙད་དུ་ཡོད་པ་དངོས་ཤུགས་གང་ལའང་མ་རྟོགས་ཀྱང་གང་ཟག་གི་
སྟེང་དུ་བདེན་གྲུབ་བཀག་པའི་ཤུལ་དུ་གང་ཟག་རྟོག་པས་ཕར་བཏགས་ཙམ་ཞིག་ཏུ་ཡོད་
པ་ལ་ངེས་པ་ཚེགས་མེད་དུ་འདྲེན་པས་མཐའ་གཉིས་ཅིག་ཅར་སེལ་ཞེས་ཀྱང་གསུངས་
ལ༑ བཞེད་ཚུལ་འདི་ལ། འགའ་ཞིག་གིས། དེ་འདྲ་དེ་ནི་རྟེན་འབྲེལ་གྱི་གཏན་ཚིགས་
འདི་ཁོ་ནའི་ཁྱད་ཆོས་སུ་བྱ་མི་རུང་སྟེ། མཐའ་བཞིར་དང་བདུན་དུ་མ་གྲུབ་པའི་རིགས་
པ་སོགས་བདེན་མེད་སྒྲུབ་པའི་གཏན་ཚིགས་ཡང་དག་ཐམས་ཅད་ལ་དེ་འདྲའི་ཁྱད་ཆོས་
ཡོད་པའི་ཕྱིར་ཏེ། དགག་བྱའི་མཚམས་ཐིག་མ་འཕྱག་པར་ལེགས་པར་ངོས་ཟིན་པའི་
སྒོ་ནས་བདེན་འགྲུབ་ཁེགས་ན་ཆོས་ཅན་ཐ་སྙད་དུ་ཡོད་པ་ལ་ངེས་པ་བདེ་བླག་འདྲེན་
པའི་ཁྱབ་པས་ཕྱིར་ཞེས་རྩོད་དོ།།
མཁས་པའི་གསུང་ལ་གཏུགས་ཏེ་རྟེན་འབྲེལ་གྱི་གཏན་ཚིགས་འདིས་མཐའ་

གཉིས་ཅིག་ཅར་སེལ་བར་གསུངས་པའི་དགོངས་པ་རང་གི་ཡིད་ལ་འཆར་ཚོད་ཞུ་ན།
དེ་ཡང་སྤྱིར་བདེན་མེད་སྒྲུབ་པའི་འབྲེལ་ཟླ་མ་དམིགས་པ་དང༌། འགལ་ཟླ་
དམིགས་པའི་གཏན་ཚིགས་ཐམས་ཅད་ལ་དེ་སྒྲུབ་ཀྱི་བསྒྲུབ་བྱ་འཇལ་བ་ན། ཆོས་
ཅན་གྱི་སྟེང་དུ་བདེན་གྲུབ་ཁེགས་ཤིང་། དེ་ལ་བརྟེན་ནས་ཆོས་ཅན་དེ་ཉིད་གཏན་
མེད་དུ་མི་འགྲོ་བར་རྟོག་པས་ཕར་བཏགས་ཙམ་གྱི་ཐ་སྙད་དུ་ཡོད་པ་ལ་ངེས་པ་
ཚེགས་མེད་དུ་འདྲེན་ནུས་པ་མཚུངས་ཀྱང་རྟེན་འབྲེལ་གྱི་གཏན་ཚིགས་འདི་ལས་
གཞན་པའི་བདེན་མེད་སྒྲུབ་པའི་རིགས་པ་རྣམས་ལ་བརྟེན་ནས་བདེན་མེད་རྟོགས་
པ་ན་ཆོས་ཅན་རྟོག་པས་བཏགས་ཙམ་གྱི་ཐ་སྙད་དུ་ཡོད་པ་ལ་ངེས་པ་འདྲེན་པ་ལ་བདེན་
མེད་རྟོགས་པའི་སྔོན་དུ་ཆོས་ཅན་དེ་ཉིད་ཀྱི་སྟེང་དུ་རྟེན་འབྲེལ་གྱི་ཚུལ་ཡང་ཡང་བསམ་
པ་ལ་ངེས་པར་ལྟོས་ལ། རྟེན་འབྲེལ་གྱི་རྟགས་ལ་བརྟེན་ནས་གང་ཟག་ལྟ་བུའི་སྟེང་དུ་བདེན་
མེད་གཏན་ལ་འབེབ་པ་ན། གང་རང་བཞིན་མེད་པའི་རྒྱ་མཚན་དུ་བཀོད་པའི་གཏན་ཚིགས་
རྟེན་འབྲེལ་ལམ་བརྟེན་འབྱུང་ཞེས་པའི་དོན་གཅིག་པུ་དེ་ཉིད་ཆོས་ཅན་གང་ཟག་ལྟ་བུ་རང་
བཞིན་མེད་པའི་རྒྱུ་མཚན་དུ་བསམ་པ་ལ་བརྟེན་ནས་ཆོས་ཅན་གང་ཟག་གི་སྟེང་དུ་བདེན་
པས་སྟོང་པ་ཡང་གཏན་ཚིགས་དེ་ཉིད་ཀྱིས་ངེས་པ་འདྲེན་ལ། བདེན་གྲུབ་ཁེགས་ཤུལ་དུ་
གང་ཟག་གཏན་མེད་དུ་མི་འགྲོ་བར་རྟོག་པས་ཕར་བཏགས་ཙམ་གྱི་ཐ་སྙད་དུ་ཡོད་པ་ཡང་
གཏན་ཚིགས་དེ་ཉིད་ཀྱིས་ངེས་པ་འདྲེན་པས་རྟེན་འབྲེལ་གྱི་གཏན་ཚིགས་འདིས་མཐའ་གཉིས་
ཅིག་ཅར་སེལ་ཞེས་བྱ་སྟེ། མཁས་པའི་གསུང་རྒྱུན་དུའང་། རྟེན་ཞེས་པས་རང་བཞིན་
གྱིས་གྲུབ་པའི་རྟག་མཐའ་སེལ་ཞིང་། འབྱུང་ཞེས་པས་ཐ་སྙད་དུ་ཡང་མེད་པའི་ཆད་མཐའ་
སེལ་ཞེས་བྱུང་བ་ལྟར། རྟེན་འབྲེལ་ལམ་རྟེན་འབྱུང་ཞེས་པའི་དོན་གཅིག་པུ་དེ་ཉིད་

ལ་རྟག་མཐའ་དང་ཆད་མཐའ་གཉིས་ཀ་སེལ་བའི་བྱེད་པ་ཅིག་ཅར་རམ་དུས་གཅིག་
ཏུ་ཚོགས་པ་ལ་བྱེད་ཀྱིས་རྟེན་འབྲེལ་གྱི་གཏན་ཚིགས་ལ་བརྟེན་ནས་བསྒྲུབ་བྱ་བདེན་
མེད་རྟོགས་པའི་བློ་དེས་མཐའ་གཉིས་མེད་པ་ཅིག་ཅར་རྟོགས་པ་ལ་མི་བྱེད་སྙམ་པ་ནི་
རང་གི་གོ་ཚོད་དཔྱད་གཞིར་ཞུས་པའོ།།
ྋསྐྱབས་རྗེ་ལྡན་མ་བློ་ཆོས་རིན་པོ་ཆེ་མཆོག་གི་ཞལ་སྔ་ནས་ཀྱི་གསུང་རྒྱུན་
དུ༑ དཔེར་ན། འཇིག་རྟེན་ན་མི་གཉིས་རྩོད་པ་བྱུང་བ་ན། ཕྱོགས་གཉིས་ཀས་རང་
རང་གི་བདེན་དོན་སྒྲུབ་ཆེད་དུ་ཡུལ་གྱི་རྒྱལ་པོ་ལ་ཞུ་བཏུགས་བྱེད་པ་ལྟར། དངོས་
པོ་རྣམས་རང་བཞིན་གྱིས་ཡོད་པར་སྨྲ་བ་དང་མེད་པར་སྨྲ་བ་གཉིས་ཀས་རང་རང་གི་
དམ་བཅའི་དོན་སྒྲུབ་པའི་སྒྲུབ་བྱེད་མཐར་ཐུག་པ་ནི་རྟེན་ནས་འབྱུང་བའི་རྟེན་འབྲེལ་
གྱི་གཏན་ཚིགས་འདི་ཉིད་ལ་གཏུགས་ཏེ་སྒྲུབ་པས་ན་གཏན་ཚིགས་འདི་ཉིད་ལ་རིགས་
པའི་རྒྱལ་པོ་ཞེས་མཚན་འདོགས་ཚུལ་གསུང་རྒྱུན་དུ་ཡོད་ཅེས་ལེགས་བཤད་བསྩལ་
བ་ཐོས་པའི་སྐལ་བཟང་ཐོབ་བོ།།
དབུ་མའི་ལྟ་བའི་དཔྱད་པ་རྫོགས་པའི་ཚད་བཞེད་ཚུལ་སོགས་ལ་ཅུང་ཟད་དཔྱད་
པ་ནི། དེ་ལ་རྗེ་བདག་ཉིད་ཆེན་པོས་དབུ་མའི་ལྟ་བའི་དཔྱད་པ་རྫོགས་པའི་ཚད་བཀའ་
བསྩལ་བའི་གཞུང་ནི། ལམ་གྱི་གཙོ་བོ་རྣམ་གསུམ་ལས། ནམ་ཞིག་རེ་འཇོག་མེད་
པར་ཅིག་ཅར་དུ། །རྟེན་འབྲེལ་མི་བསླུ་མཐོང་བ་ཙམ་ཉིད་ནས། །ངེས་ཤེས་ཡུལ་
གྱི་འཛིན་སྟངས་ཀུན་འཇིག་ན། །དེའི་ཚེ་ལྟ་བའི་དཔྱད་པ་རྫོགས་པ་ལགས། །ཞེས་
གསུངས་པ་འདི་ཡིན་པར་མཁས་པ་ཀུན་མཐུན་པར་བཞེད་དོ།།

སྐབས་འདིར་བདེན་མེད་རྟོགས་པ་དང་། དབུ་མའི་ལྟ་བ་རྙེད་པ་དང་། དབུ་
མའི་ལྟ་བའི་དཔྱད་པ་རྫོགས་པ་དང༌། སྟོང་པ་རྟེན་འབྱུང་གི་དོན་ཤར་བ་རྣམས་དུས་
མཉམ་མིན་མཁས་པའི་གཞུང་རྣམས་སུ་དཔྱད་པ་མཛད་ལ། དེ་ལ་འགའ་ཞིག་གིས།
སྟོང་ཕྱོགས་ནས་བདེན་གྲུབ་ཁེགས་པ་ཙམ་གྱིས་དབུ་མའི་ལྟ་བ་རྙེད་པར་འཇོག་མི་ནུས་
ཏེ༑ ལམ་གཙོ་རྣམ་གསུམ་ལས། སྣང་བ་རྟེན་འབྲེལ་བསླུ་བ་མེད་པ་དང་། །སྟོང་
པ་ཁས་ལེན་བྲལ་བའི་གོ་བ་གཉིས། །ཇི་སྲིད་སོ་སོར་སྣང་བ་དེ་སྲིད་དུ། །ད་དུང་ཐུབ་
པའི་དགོངས་པ་རྟོགས་པ་མེད། །ཅེས་སྟོང་པ་དང་རྟེན་འབྲེལ་གྱི་དོན་སོ་སོར་ངེས་ཀྱང་
དེ་གཉིས་གཅིག་གྲོགས་གཅིག་ཏུ་འཆར་མ་ཐུབ་ན་དབུ་མའི་ལྟ་བ་ད་དུང་མ་རྙེད་པ་
གསུངས་པའི་ཕྱིར་དང༌། ལམ་རིམ་ཆེན་མོ་ཤོག ༧༤༤ ལས། དེས་ན་རིགས་པས་
རྣམ་པར་དཔྱད་པ་ན། གང་ཟག་ལ་སོགས་པ་ལ་རང་གི་ངོ་བོས་གྲུབ་པའི་ཡུལ་སྟེང་
དུ་སྡོད་ཚུལ་ཅུང་ཟད་ཀྱང་མི་འདུག་གོ་སྙམ་པ་དང་དེ་ལ་བརྟེན་ནས་སྣང་བ་འདི་རྣམས་
ཀྱང་བན་བུན་དུ་འཆར་བ་ཙམ་དཀའ་བ་མིན་གྱི། དེ་འདྲ་དེ་དབུ་མའི་གྲུབ་མཐའ་ལ་
མོས་ཤིང་རང་བཞིན་མེད་པའི་ཚུལ་སྟོན་པའི་ཆོས་ཐན་ཐུན་ཐོས་པ་ཐམས་ཅད་ལ་འོང་
ཡང་༑ དཀའ་ས་ནི་རང་གི་ངོ་བོས་གྲུབ་པའི་རང་བཞིན་མ་ལུས་པར་ཁེགས་པ་དང་
རང་བཞིན་མེད་པའི་གང་ཟག་ལ་སོགས་པ་དེ་ཉིད་ལས་གསོག་པ་པོ་དང་འབྲས་བུ་མྱོང་
བ་པོ་ལ་སོགས་པར་འཇོག་པ་ལ་ངེས་པ་གཏིང་ནས་འདྲོངས་ཏེ་དེ་རྣམས་སུ་འཇོག་ཐུབ་
པའི་གཉིས་ཚོགས་དེ་སྲིད་མཐའ་ཙམ་དུ་སོང་བས་དབུ་མའི་ལྟ་བ་ཤིན་ཏུ་རྙེད་དཀའ་བ་
ཡིན་ནོ། །ཞེས་གསུངས་པའི་ཕྱིར། ཞེས་དྭོགས་སློང་མཛད་ལ།
འདིའི་ལན་དུ། ལམ་རིམ་ཆེན་མོའི་གསུང་དེར་གང་ཟག་ལ་སོགས་པ་རང་

གི་ངོ་བོས་གྲུབ་པའི་ཡུལ་སྟེང་དུ་སྡོད་ཚུལ་ཅུང་ཟད་ཀྱང་མི་འདུག་སྙམ་པ་དང་དེ་ལ་
བརྟེན་ནས་སྣང་བ་འདི་རྣམས་བན་བུན་དུ་འཆར་བ་དཀའ་བ་མིན་གྱི། ཞེས་གསུངས་
པའི་དགོངས་པ་ཇི་ལྟར་ཡིན་པ་བྲ་ཏི་རིན་ཆེན་གྲུབ་ཀྱིས། ཉིད་ཀྱིས་མཛད་པའི་ལམ་
རིམ་ཆེན་མོའི་མཆན་འགྲེལ་ཤོག ༣༣༡ ལས། རང་ངོས་ནས་གྲུབ་པའི་རང་བཞིན་
ཁེགས་ཐག་ཆོད་ཀྱི་ངེས་པ་རྣམ་དག་མ་སྐྱེས་ཀྱང་དཔྱོད་ལུགས་དེའི་དབང་གིས་གང་
ཟག་ལ་སོགས་པ་དེ་དག་གི་རང་ཚུགས་མ་ཐུབ་པ་ལྟ་བུར་སྣང་བ་ཞིག་བྱུང་བ་ན་གང་
ཟག་སོགས་དེ་དག་ལྟ་བུ་རང་གི་ངོ་བོས་གྲུབ་པའི་ཡུལ་སྟེང་དུ་སྡོད་ཚུལ་ཅུང་ཟད་ཀྱང་
མི་འདུག་གོ་སྙམ་པ་ཞིག་ལྷང་གིས་བྱུང་བ་དང་། ཞེས་གསུངས་འདུག་པས། ལམ་
རིམ་ཆེན་མོར་དེ་ལྟར་གསུངས་པ་དེ་སྔོན་དུ་དགག་བྱའི་ཚད་ལེགས་པར་ངོས་མ་ཟིན་
པར་གང་ཟག་ལ་སོགས་པ་ཆ་ཤས་བསིལ་བ་ན་འདི་ཡིན་མ་རྙེད་པ་ན་རང་གི་ངོ་བོས་
གྲུབ་པ་མི་འདུག་གོ་སྙམ་དུ་འོལ་སྤྱི་ཙམ་གྱི་སྟོང་པའི་གོ་བ་འཆར་བ་དཀའ་བ་མིན་ཞེས་
གསུངས་པའི་དོན་དུ་འགྲེལ་དགོས་པར་མངོན་ནོ། །ལམ་གཙོའི་གསུང་དེའི་དགོངས་
པ་ནི། ༸རྒྱལ་མཆོག་ལྔ་པ་ཆེན་པོས་མཛད་པའི་ལམ་གཙོའི་དགོངས་འགྲེལ་ལུང་རིགས་
གཏེར་མཛོད་ཤོག ༧༨ ལས། རྒྱུ་འབྲས་རྟེན་ཅིང་འབྲེལ་བར་འབྱུང་བའི་རྣམ་གཞག་
ནམ་ཡང་བསླུ་བ་མེད་པ་སྟེ་མི་འཆོལ་བར་སྒྲ་ཇི་བཞིན་དུ་འབྱུང་བའི་དོན་ལ་གཏིང་
ཚུགས་པའི་གོ་བ་དང༌། དེས་རྙེད་པའི་ལས་འབྲས་སོགས་ཀུན་རྫོབ་ཀྱི་ཆོས་རྣམས་
གདོད་མ་ནས་རང་བཞིན་གྱིས་གྲུབ་པ་ཅུང་ཟད་ཙམ་ཡང་མེད་པས་སྟོང་པ་ཉིད་ཀྱི་
དོན་བདེན་པར་གྲུབ་པའི་རྟག་མཐའ་དང་། ཐ་སྙད་དུ་འཇོག་མི་ནུས་པའི་ཆད་མཐའ་
གཉིས་ཀྱི་མཐར་མི་ལྷུང་བས་རང་གི་ངོ་བོས་གྲུབ་པའི་ཆོས་རྡུལ་ཙམ་ཡང་ཁས་ལེན་

དང་བྲལ་བའི་དོན་ལ་ངེས་ཤེས་རྙེད་པའི་གོ་བ་གཉིས་པོ་དེ་ཆོས་ཅན། ཁྱོད་གཉིས་གཅིག་
གྲོགས་སུ་གཅིག་ཏུ་མི་གོ་བར་ཀུན་རྫོབ་ཀྱི་སྣང་བ་ལ་ངེས་པ་ཆེར་སོང་བ་ཙམ་གྱིས་སྟོང་
ཕྱོགས་ལ་ཐེ་ཚོམ་ཞིང༌། ཅིག་ཤོས་ལ་ངེས་པ་རྙེད་པ་ཙམ་གྱིས་ལས་འབྲས་ཀྱི་རྣམ་
གཞག་སོགས་དོར་ནས་དོན་གཉིས་པོ་ཇི་སྲིད་ཀྱི་བར་དུ་སོ་སོར་འཛིན་སྟངས་ཐ་དད་
པས་གཅིག་གིས་དུས་ཅིག་ཤོས་འགོག་པར་སྣང་བ་སྟེ། ཚ་གྲང་ལྟར་འགལ་བར་བཟུང་
བ་དེ་སྲིད་དུ་སྔར་བཤད་པའི་དབུ་མའི་ལྟ་བ་རྣམ་དག་རྒྱུད་ལ་སྐྱེ་བའི་སྐབས་མེད་དེ། སྣང་
སྟོང་ཟུང་དུ་འཇུག་པའི་གནད་འདི་ལ་ད་དུང་བར་དུ་ངེས་པ་མ་འདྲོངས་ན་བདུད་བཞིའི་
དགྲ་ཚོགས་ཐུབ་པའི་ཀུན་མཁྱེན་བུ་རམ་ཤིང་པའི་མཐར་ཐུག་ཀྱི་དགོངས་པ་ཤིང་རྟ་
ཆེན་པོ་ཀླུ་སྒྲུབ་ཡབ་སྲས་ཀྱིས་བཀྲལ་བའི་ཐལ་འགྱུར་བའི་ལུགས་ཀྱི་ལྟ་བ་རྟོགས་པའི་
ས་མེད་པ་དེའི་ཕྱིར། ཞེས་གསུངས་པ་ལྟར། བདེན་མེད་གཏན་ལ་ཕབ་པ་ན་དགག་
བྱའི་ཚད་ལེགས་པོར་ངོས་མ་ཟིན་པར་ཐལ་ཆེ་སྟེ་སྟོང་པའི་གོ་བ་གནད་དུ་མ་སོང་བ་
ལ་བརྟེན་ནས་སྟོང་པ་དང་རྟེན་འབྱུང་གཉིས་ཀྱི་གོ་བ་ཚ་གྲང་ལྟར་འགལ་འདུར་སོང་
ན་ད་དུང་དབུ་མའི་ལྟ་བ་མ་རྙེད་ཅེས་པའི་དོན་ཡིན་གྱི། གཞི་གང་ཟག་དང་ཆོས་ཀྱི་
སྟེང་དུ་དགག་བྱའི་ཚད་ལེགས་པར་ངོས་ཟིན་པའི་སྒོ་ནས་བདེན་གྲུབ་ཚད་མའི་ཡུལ་
དུ་ཁེགས་ན་དབུ་མའི་ལྟ་བ་རྙེད་པས་ཁྱབ་སྟེ། ༧རྒྱལ་མཆོག་དེ་ཉིད་ཀྱིས་མཛད་པའི་
ལམ་གཙོའི་དགོངས་འགྲེལ་ཤོག ༢༤ མྱུ་གུ་ཆོས་ཅན། རང་བཞིན་གྱིས་མེད་དེ།
རྟེན་འབྲེལ་ཡིན་པའི་ཕྱིར། ཞེས་བཀོད་པའི་ཚེ་བསལ་བ་ལ་རང་བཞིན་ཞེས་པའི་དགག་
བྱ་སྦྱར་བའི་ནུས་པས་མྱུ་གུ་གཏན་མེད་མ་ཡིན་པར་རྟོགས་ནུས་ལ། དེས་སྣང་བ་རྟེན་
འབྲེལ་མི་བསླུ་བའི་རྒྱུ་མཚན་གྱིས་རང་བཞིན་གྱིས་ཡོད་པའི་རྟག་མཐའ་སེལ་བ་སྟེ་འགོག་

པ་དང་། རྟགས་ལ་རྟེན་འབྲེལ་ཡིན་པའི་ཕྱིར་ཞེས་པའི་ནུས་པས། མྱུ་གུ་རྒྱུ་རྐྱེན་ལ་
ལྟོས་ནས་གྲུབ་པར་བསྟན་པའི་ཤུགས་ལ་རང་བཞིན་གྱིས་མེད་པར་རྟོགས་ནུས་པས་མཚོན་
ཏེ༑ སྟོང་པས་ཐ་སྙད་དུ་མེད་མཐའ་སེལ་ཞིང་འགོག་ནུས་པ་དེའི་ཕྱིར་ཞེས་གསུངས་
པའི་ཕྱིར་སྙམ་ཡང་མཁས་པའི་གསུང་ལ་བརྟེན་ནས་རང་གི་རྨོངས་འཆར་ཙམ་ཞུ་ཁུལ་
ལགས་ཀྱི་ད་དུང་དཔྱད་པར་ཞུ་ཞེས་གསོལ་ལོ།།
དབུ་མའི་ལྟ་བ་རྙེད་ན་ལྟ་བའི་དཔྱད་པ་རྫོགས་པར་འཇོག་མིན་སྐོར་མཁས་པའི་
བཞེད་ཚུལ་འགོད་ན་དཀོན་མཆོག་འཇིགས་མེད་དབང་པོ་མཆོག་ནི། དབུ་མའི་ལྟ་བ་
རྙེད་པ་དང་སྟོང་པ་རྟེན་འབྱུང་གི་དོན་དང་རྟེན་འབྱུང་སྟོང་པའི་དོན་དུ་ཤར་བ་བཅས་
དུས་མཉམ་པ་དང་དབུ་མའི་ལྟ་བ་རྙེད་ན་ལྟ་བའི་དཔྱད་པ་རྫོགས་པས་མ་ཁྱབ་པར་བཞེད་
དེ༑ དེ་ཉིད་ཀྱིས་མཛད་པའི་ལྕང་རྐྱ་རིན་པོ་ཆེའི་ལྟ་མགུར་ཨ་མ་ངོས་འཛིན་གྱི་འགྲེལ་
པ་ཤོག ༡༨ ལས། འདིའི་གོ་རྒྱུ་ནི་སྟོང་པ་རྟེན་འབྲེལ་དུ་འཆར་བ་དང༌། རྟེན་
འབྲེལ་སྟོང་པར་འཆར་བ་ལ་བྱ་སྟེ། ཕྱི་ནང་གི་རྟེན་འབྲེལ་རང་བཞིན་མེད་པར་རྟོགས་
པའི་བློ་དེས་བློ་གཞན་ལ་ལྟོས་མེད་དུ་མིང་གིས་བཏགས་པ་ཙམ་ལ་རྒྱུ་འབྲས་མཚན་མཚོན་
བྱ་བྱེད་སོགས་ཀྱི་རྣམ་གཞག་ཐམས་ཅད་འཐད་པར་ངེས་པ་ནི་སྟོང་པ་རྟེན་འབྲེལ་དུ་
ཤར་བའི་དོན་དང༌། ཕྱི་ནང་གི་དངོས་པོ་རྣམས་ལ་བརྟེན་ནས་བཏགས་པའི་རྟེན་འབྲེལ་
དུ་ངེས་པས་བློ་གཞན་ལ་ལྟོས་མི་དགོས་པར་རང་བཞིན་གྱིས་སྟོང་པའི་ངེས་ཤེས་ཤུགས་
དྲག་པོ་འདྲེན་ནུས་པ་ནི་རྟེན་འབྲེལ་སྟོང་པའི་དོན་དུ་ཤར་བ་ཡིན་ནོ། །དེ་ལྟར་འཆར་
བ་ནི་ལྟ་བ་རྣམ་དག་ངོས་འཛིན་མ་བརྗེད་པའི་གོང་ལ་ཡིན་གྱི་གཞན་ལ་མ་ཡིན་ནོ། །དེ་
ལྟར་སྟོང་པ་རྟེན་འབྱུང་གི་དོན་དུ་ཤར་བ་ན་ལྟ་བའི་དཔྱད་པ་རྫོགས་པ་ཞེས་ཀྱང་བྱ་སྟེ།

རྗེ་རིན་པོ་ཆེའི་ཞལ་ནས། ནམ་ཞིག་རེས་འཇོག་མེད་པར་ཅིག་ཅར་དུ། །རྟེན་འབྲེལ་
མི་བསླར་མཐོང་བ་ཙམ་ཉིད་ནས། །ངེས་ཤེས་ཡུལ་གྱི་འཛིན་སྟངས་ཀུན་འཇིག་ན།།
དེ་ཚེ་ལྟ་བའི་དཔྱད་པ་རྫོགས་པ་ལགས། །ཞེས་དང༌། མཁས་གྲུབ་ནོར་བཟང་རྒྱ་མཚོས་
ཀྱང་༑ ལྟ་བའི་དཔྱད་པ་ཡོངས་སུ་རྫོགས་པའི་ཚེ། །རྣམ་པར་ཤེས་པ་དབང་པོའི་ཤེས་
པ་ལ། །རང་རང་ཡུལ་གྱི་སྣང་བ་ཤར་ཙམ་དེས། །རིགས་པའམ་རྒྱུ་མཚན་གཞན་
ལ་ལྟོས་མེད་དུ། །རང་ཡུལ་སྟོང་པར་ངེས་པའི་ངེས་ཤེས་འདྲེན། །དཔེར་ན་མིག་
དབང་བསླད་པའི་སྐྱེ་བོ་ཡིས། །ཟླ་གཉིས་མེད་པར་སྔོན་ནས་ཤེས་པའི་མཐུས། །མིག་
ལ་ཟླ་གཉིས་སྣང་བ་དེ་ཉིད་ཀྱིས། །ཟླ་གཉིས་མེད་པའི་ངེས་པ་འདྲེན་པ་བཞིན། །དེ་
ལྟར་སྟོང་པའི་ངེས་པ་རྙེད་པའི་ཚེ། །ལས་འབྲས་ལ་སོགས་ཐ་སྙད་ཆོས་རྣམས་ཀུན།།
ཡོད་ཚུལ་ཇི་འདྲ་བ་ཞིག་ཡིན་བསམ་ཚེ། །བཏགས་ཡོད་མིང་རྐྱང་ཙམ་ལ་འཇོག་པ་
ཡིན༑ ༑ཞེས་དང་། བདག་ཅག་རྣམས་ཀྱི་འདྲེན་མཆོག་རྒྱལ་མཆོག་བདུན་པ་ཆེན་
པོའི་གསུང་མགུར་ལས། སྟོང་གསལ་མཁའ་ཡི་ངོས་ནས། །ཚུགས་ཐུབ་བདེན་པ་
མེད་ཀྱང་། །རྒྱུ་རྐྱེན་རྟེན་འབྲེལ་མང་པོ། །ཚོགས་པའི་འཇའ་ཚོན་རི་མོར། །གཏད་
མེད་ཅི་ཡང་འཆར་བའི། །ངོ་མཚར་འདི་ལ་གཟིགས་དང༌། །དཔྱད་ན་འདི་ཞེས་བྱ་
བའི༑ ༑ངོས་བཟུང་ཅི་ཡང་མེད་ཀྱང་། །རྒྱུ་རྐྱེན་ཆ་ཤས་མང་པོར། །བཏགས་ཡོད་
མིང་ཙམ་འདི་ལ། །བྱ་བྱེད་ཐམས་ཅད་འཐད་པའི། །སྒྱུ་མ་འདི་ལ་གཟིགས་དང༌།།
ཞེས་པའི་ལེགས་བཤད་འདི་རྣམས་ལ་བརྟེན་ནས་སྟོང་པ་དང་རྟེན་འབྱུང་གཉིས་གཞི་
གཅིག་གི་སྟེང་དུ་ཐབས་དང་ཐབས་བྱུང་དུ་འཇོག་པའི་ཚུལ་ལ་ངེས་པ་རྙེད་པར་གྱིས་
ཤིག འགའ་ཞིག་ལྟ་བ་རྙེད་ན་ལྟ་བའི་དཔྱད་པ་རྫོགས་པའི་ཁྱབ་ཟེར་བ་ནི་གནད་འདི་
མ་གོ་བའི་འོལ་ཚོད་དུ་སྣང་ངོ་། །ཞེས་གསུངས་པའི་ཕྱིར།

ཡང་མཁས་པ་ལ་ལས། དབུ་མའི་ལྟ་བ་རྙེད་ན་རྟག་ཆད་ཀྱི་མཐའ་གཉིས་སེལ་
དགོས་ལ། རྟག་ཆད་ཀྱི་མཐའ་གཉིས་ཀ་སེལ་བ་ན་སྟོང་པ་རྟེན་འབྱུང་གི་དོན་དུ་འཆར་
དགོས་ཤིང་། དེ་ཉིད་ལྟ་བའི་དཔྱད་པ་རྫོགས་པའི་ཚད་ཡིན་པའི་ཕྱིར། རྟག་ཆད་མཐའ་
གཉིས་སེལ་བ་ལ་སྟོང་པ་རྟེན་འབྱུང་གི་དོན་འཆར་དགོས་པ་ཡང་། རྩ་ཤེ་ཊཱིཀ་ཆེན་
ཤོག ༢༠༩ ལས། དེ་ལྟ་བུའི་རང་བཞིན་གྱིས་སྟོང་པའི་དོན་རྟེན་འབྱུང་གི་དོན་དུ་
མ་རྟོགས་བར་དུ་ཡང་ན་བདེན་འཛིན་གྱི་དམིགས་གཏད་ལྷག་མ་ལུས། ཡང་ན་རྒྱུ་འདི་
ལས་འདི་འབྱུང་གི་རྟེན་འབྱུང་རང་ལུགས་ལ་མི་བདེ་བར་རྟེན་འབྲེལ་གྱི་ངེས་པ་རྣལ་
མ་དྲངས་ས་མེད་པས་རྟག་ཆད་གང་རུང་གཅིག་གི་མཐར་ལྟུང་བ་ལས་མི་འདའོ་ཞེས་
གསུངས་པའི་ཕྱིར། ཞེས་བཞེད་དོ།།
འདི་ལས་འཕྲོས་ཏེ། ལམ་གཙོའི་གསུང་དེར། ངེས་ཤེས་ཡུལ་གྱི་འཛིན་སྟངས་
ཀུན་འཇིག་ན། །དེའི་ཚེ་ལྟ་བའི་དཔྱད་པ་རྫོགས་པ་ལགས། །ཞེས་པའི་ངེས་ཤེས་དེ་
གང་ཟག་དང་ཕུང་སོགས་ཀྱི་ཆོས་ངེས་པའི་ངེས་ཤེས་ལ་འཇོག་ན། ངེས་ཤེས་དེ་དག་
ནི་ཚད་མ་ཡིན་པས་དབུ་མའི་ལྟ་བ་རྙེད་པ་ན་དེ་ལྟ་བུའི་ངེས་ཤེས་ཚད་མ་དེ་དག་གི་འཛིན་
སྟངས་ཀྱི་ཡུལ་མ་ལུས་པ་འཇིག་པ་སྟེ་ཁེགས་པ་ཇི་ལྟར་འཐད་དེ་མི་འཐད་ལ། གང་
ཟག་དང་ཕུང་སོགས་ཀྱི་ཆོས་བདེན་པར་འཛིན་པའི་བདེན་འཛིན་ལ་བྱེད་ན། དེ་ནི་ཞེན་
ཡུལ་ལ་ཕྱིན་ཅི་ལོག་ཏུ་ཞུགས་པའི་བློ་ཡིན་པས་དེ་ལ་ངེས་ཤེས་ཀྱི་ཐ་སྙད་མི་ཚམས་
པས་ཚུལ་དེ་ཇི་ལྟར་འགྲེལ་ཚུལ་ལ་དཔྱད་ན། དེ་ལ་༸རྒྱལ་མཆོག་ལྔ་པ་ཆེན་པོ་མཆོག་
གིས༑ ངེས་ཤེས་ཡུལ་གྱི་འཛིན་སྟངས་ཀུན་འཇིག་ན། །ཞེས་པའི་ངེས་ཤེས་དང་ཡུལ་
གྱི་འཛིན་སྟངས་ཞེས་པ་སོ་སོར་ཕྲལ་ཏེ་ངེས་ཤེས་ནི་རྟེན་འབྲེལ་མི་བསླུ་བ་འཇལ་བའི་

ཚད་མ་དང་ཡུལ་གྱི་འཛིན་སྟངས་ཞེས་པ་ཡུལ་བདེན་གྲུབ་ཏུ་འཛིན་པའི་བདེན་འཛིན་
གྱི་འཛིན་སྟངས་ལ་སྦྱར་ཏེ་འགྲེལ་བར་མཛད་དེ། དེ་ཉིད་ཀྱིས་མཛད་པའི་ལམ་གཙོའི་
དགོངས་འགྲེལ་ཤོག ༡༧ ལས། གཞི་གང་གི་སྟེང་ནས་ཀྱང་སྣང་སྟོང་གཉིས་པོ་དེ་
ཅིག་ཅར་དུ་འཆར་ཐུབ་པའི་རྟེན་འབྲེལ་གྱི་ཚུལ་མི་བསླུ་བར་གཏན་ཚིགས་རྣམ་དག་
གི་རིགས་པས་མཐོང་ཙམ་ཉིད་ལ་བརྟེན་ནས་ངེས་ཤེས་ལྷང་གིས་སྐྱེས་པ་དེའི་ཚེ། ཆོས་
རྣམས་ཀྱི་ཡུལ་རང་བཞིན་གྱིས་གྲུབ་པར་འཛིན་པའི་བདེན་འཛིན་གྱི་བློའི་འཛིན་སྟངས་
ལྷག་མ་མ་ལུས་པ་འཇིག་ཐུབ་པའི་གདེང་ཚད་རྙེད་པ་ན་སྟེ་དེའི་ཚེའམ་དེའི་དུས་དེ་ཡིན་
པའི་ཕྱིར། ཞེས་གསུངས་སོ། །རྗེ་གུང་ཐང་བསྟན་པའི་སྒྲོན་མེ་མཆོག་གིས་ཇི་ལྟར་
འགྲེལ་བར་མཛད་པ་ནི། ཉིད་ཀྱིས་མཛད་པའི་ལམ་གཙོའི་ཟིན་བྲིས་ཤོག ༨ ལས།
བདེན་གཉིས་གཅིག་གིས་གཅིག་ལ་ངེས་པ་སྟེར་བ། དཔེར་ན། གཡོག་པོ་གཅིག་གིས་
ང་ལ་དབང་མེད་ཅེས་སྨྲ་བ་ན། དེ་ལས་ལོགས་སུ་རང་དབང་ཅན་ཞིག་ཡོད་པ་གོ་ཡོང་
བ་དང་། དབང་ཅན་དེ་ང་ཡིན་ཞེས་སྨྲས་པ་ན། གཞན་ཚོ་ལ་དབང་མེད་པ་གོ་ཡོང་
བ་ལྟར་ངེས་ཤེས་ཀྱི་ཡུལ་སྣང་བ་ཙམ་ཉིད་ནས་ངེས་ཤེས་ཀྱི་ཡུལ་གྱི་འཛིན་ཚུལ་གྱི་གཏད་
སོ་དེ་ཞིག་ནས་གང་སྣང་སྟོང་པར་ཁ་སླན་གྱིས་སོང་བ་ན་ལྟ་བའི་དཔྱད་པ་རྫོགས་པ་
ཡིན་ནོ། །དེའི་འཕྲོ་ལས། རྒྱལ་དབང་ལྔ་པ་ཆེན་པོའི་འགྲེལ་པར། ངེས་ཤེས་འདི་
ཚད་མ་དང༌། འཛིན་སྟངས་ནི་བདེན་འཛིན་གྱི་འཛིན་སྟངས་ལ་སྦྱར་བ་མཁས་པ་སྔ་
མའི་བཤད་སྲོལ་ཡིན་ཤས་ཆེ། གོ་བདེ་བ་མི་འདུག་ཅེས་གསུངས་ལ། གུང་ཐང་རིན་
པོ་ཆེའི་གསུང་ལྟར་ན་ངེས་ཤེས་ནི་གང་ཟག་དང་ཕུང་པོ་སོགས་རྟེན་འབྱུང་གི་ཆོས་རྣམས་
འཇལ་བའི་ཚད་མ་དང་དེ་འདྲའི་ངེས་ཤེས་དེའི་ཡུལ་གྱི་འཛིན་སྟངས་ཞེས་པ་དེའི་

དམིགས་པའི་གཏད་སོ་ལ་བྱེད་ཅིང་དེ་ཡང་སྣང་ཡུལ་བདེན་གྲུབ་སྟེ་དེ་འཇིག་པའམ་
ཁེགས་པ་ལ་འབྲེལ་བར་མཛད་དམ་སྙམ་ཡང་དཔྱད་དོ།། 
མདོ་སྨད་གུང་ཐང་བློ་གྲོས་ཚང་གིས་མཛད་པའི་ལམ་གཙོའི་ཟིན་བྲིས་
ཤོག ༧༣ ལས། འདིའི་ངེས་ཤེས་ཡུལ་གྱི་འཛིན་སྟངས་ཞེས་པ་དང༌། གོང་གི་
དམིགས་པའི་གཏད་སོ་ཞེས་པ་གཉིས་དོན་གཅིག་པས་འདིའི་ངེས་ཤེས་ནི་བདེན་འཛིན་
ལ་བྱེད་དགོས་ཏེ། མཐར་འཛིན་དམིགས་གཏད་ཐམས་ཅད་འཇིག་བྱེད་པས་ཞེས་
གསུངས་པས་སོ།།ཞེས་གསལ་བ་ལྟར་སྐབས་འདིའི་ངེས་ཤེས་བདེན་འཛིན་ལ་སྦྱར་
ཏེ་འགྲེལ་བརྗོད་མཛད་མཁན་ཡང་ཡོད་པར་སྣང་སྟེ། འགྲེལ་ཚུལ་དེ་ལྟར་ན་སྐབས་
འདིར་བདེན་འཛིན་ལ་ངེས་ཤེས་ཞེས་བརྗོད་པ་ནི་རང་ཡུལ་བདེན་པར་གྲུབ་ངེས་སུ་འཛིན་
པའི་ཤེས་པ་ཡིན་པས་དེ་ལྟར་བརྗོད་ཀྱི་རང་ཡུལ་གྱི་གཙོ་བོ་ངེས་པའི་ངེས་ཤེས་སུ་གསུངས་
པ་མིན་ནོ་ཞེས་ཞིབ་ཆ་བསྣན་ཚུལ་ཤེས་དགོས་པར་མངོན་ནོ།།
ལ་ལས། སྟོང་ཉིད་ངེས་པ་ན་ཆོས་ཅན་གང་ཟག་དང་ཕུང་པོ་སོགས་བློ་དེས་
ཁེགས་པ་མིན་ཡང་སྟོང་ཉིད་གཟིགས་པའི་གཟིགས་ངོར་ཆོས་ཅན་དེ་རྣམས་མ་གཟིགས་
པ་ལ་ངེས་ཤེས་ཡུལ་གྱི་འཛིན་སྟངས་འཇིག་པ་ལ་གོ་དགོས་གསུངས་མཁན་ཡང་འདུག་
པས་ད་དུང་ཚད་ལྡན་གྱི་གསུང་དང་སྦྱར་ཏེ་དཔྱད་པར་འཚལ་ལོ།།
སྟོང་པ་རྟེན་འབྱུང་དང་རྟེན་འབྱུང་སྟོང་པའི་དོན་དུ་འཆར་ཚུལ་ཅུང་ཟད་འགོད་
པ་ལ། རྩ་ཤེ་ཊཱིཀ་ཆེན་ཤོག ༤༤༠ ལས། གལ་ཏེ་རང་བཞིན་གྱིས་གྲུབ་པས་སྟོང་
པའི་དོན་རྟེན་འབྱུང་གི་དོན་ཡིན་ནོ་ཞེས་མང་དུ་གསུངས་ན། འདིའི་དོན་གང་ཡིན་

ཇི་ལྟར་ལྟོ་ལྡིར་བ་བུམ་པའི་དོན་དུ་འཇོག་པ་ལྟ་བུའི་དོན་ཡིན་ན་ནི། འབྲས་བུ་རྣམས་
རྒྱུ་རྐྱེན་ལ་བརྟེན་ནས་འབྱུང་བར་ངེས་པའི་བློ་དེ་ཉིད་ཀྱིས་སྟོང་པའི་དོན་ཡང་ངེས་པར་
འགྱུར་བས་མི་རིགས་སོ། །འོན་ཏེ་རྟེན་འབྲེལ་བརྗོད་བྱེད་ཀྱི་སྒྲའི་དོན་ཉིད་སྟོང་པའི་
དོན་དུ་འདོད་ནའང་གནོད་པ་དེ་ཉིད་ཡོད་དོ། །ཅི་སྟེ་རྟེན་འབྲེལ་དངོས་སུ་ངེས་པའི་
ཤུགས་ཀྱི་དོན་ལ་འདོད་ནའང་སྔར་ལྟར་མི་འཐད་པས་འདིའི་དོན་གང་ཡིན་སྙམ་ན་དེ་
ལྟར་ནི་མི་འདོད་དོ། །འོ་ན་ཇི་ལྟར་འཇོག་སྙམ་ན། སྟོང་པའི་དོན་རྟེན་འབྱུང་གི་དོན་
དུ་འགྲོ་བ་ནི་རང་བཞིན་གྱིས་གྲུབ་པ་ཚད་མས་ཁེགས་པའི་དབུ་མ་པ་རྣམས་ལ་ཡིན་གྱི་
གཞན་ལ་མིན་ནོ། །དེ་འདྲ་བའི་དབུ་མ་པ་ལ་ནི་ཕྱི་ནང་གི་དངོས་པོ་རྣམས་རྒྱུ་ལ་རག་
ལས་པའི་རྟེན་འབྱུང་དུ་དངོས་སུ་ངེས་པ་ན་བློ་དེ་ཉིད་ཀྱི་མཐུ་ལ་བརྟེན་ནས་རང་བཞིན་
གྱིས་ཡོད་པས་སྟོང་པའི་དོན་དུ་ངེས་པར་འགྱུར་རོ། །རང་བཞིན་གྱིས་གྲུབ་པ་གཞན་
ལ་ལྟོས་པ་མེད་པར་རྟོགས་ཤིང་། དེ་དང་རྟེན་འབྱུང་གཉིས་འགལ་བར་ཚད་མས་རྟོགས་
པའི་ཕྱིར་རོ། །དེས་ན་རྟེན་འབྱུང་ཉིད་ཀྱིས་རང་བཞིན་གྱིས་ཡོད་པ་ཁེགས་པའི་སྟོང་
ཉིད་ལ་ངེས་པ་རྙེད་པས་ནི། ནམ་མྱུ་གུ་ལ་སོགས་པ་རྒྱུ་རྐྱེན་ལ་ལྟོས་པར་མཐོང་བ་
དང་ཐོས་དང་དྲན་པའི་མོད་ལ་རྒྱུ་མཚན་དེ་ཉིད་ཀྱིས་རང་བཞིན་མེད་པ་ཡིན་པའི་ཚུལ་
སེམས་པ་ལ་གོམས་པར་བྱའོ། །ཞེས་གསུངས་ལ། གོང་དུ་དྲངས་པའི་རྩ་ཤེ་ཊཱིཀ་
ཆེན་གྱི་གསུངས་དེའི་དགོངས་པའི་སྙིང་པོ་རྗེ་གུང་ཐང་པས་ཇི་ལྟར་གསལ་བཤད་མཛད་
པ་ནི། དེ་ཉིད་ཀྱིས་མཛད་པའི་རྗེའི་བསྟོད་པ་དོན་ལྡན་མ་ཤོག ༥༢ བ། ལས།
དེས་ན་འདི་གཉིས་ཕན་ཚུན་གཅིག་གཅིག་གི་དོན་དུ་འགྲོ་ཚུལ་ནི། ལྟོ་ལྡིར་བ་བུམ་པའི་
དོན་དུ་བཞག་པ་ལྟ་བུ་མིན་ཞིང་། གཅིག་དངོས་སུ་བརྗོད་པའི་སྒྲས་གཅིག་ཤོས་དོན་

གྱིས་འཕངས་པའང་མིན། གཅིག་དངོས་སུ་རྟོགས་པའི་ཚེ་གཅིག་ཤུགས་ལ་རྟོགས་པའང་
མ་ཡིན་གྱི། རང་བཞིན་མེད་པ་ཤེས་པའི་དབུ་མ་པའི་བློ་ངོར་གཅིག་གིས་གཅིག་ལ་
གོ་བ་སྟེར་ལུགས་ཤིག་ཡིན་པར་རྩ་ཤེ་ཊཱིཀ་ཆེན་ལས་གསུངས་སོ། །དེའི་དོན་དུ་བྱས་
ཏེ༑ དགའ་བློའི་ལྟ་འཁྲིད་ལས། དང་པོར་ལྟ་བ་འཚོལ་བའི་ཚེ་རྟེན་འབྲེལ་གྱི་སྟོབས་
ཀྱིས་སྟོང་ཉིད་ངེས་པ་དང༌། རྗེས་སུ་སྟོང་ཉིད་རྟོགས་པའི་མཉམ་གཞག་དེའི་སྟོབས་
ཀྱིས་རྗེས་ཐོབ་ལ་རྟེན་འབྲེལ་སྒྱུ་མ་ལྟ་བུར་འཆར་བའི་དོན་དུ་བཤད་མོད་ཀྱང་། དེ་
ལ་མཐའ་གཉིས་ཅིག་ཅར་སེལ་ཚུལ་མ་ཚང་ཞིང་། དེ་ཙམ་ཞིག་རང་རྒྱུད་པས་ཀྱང་
འདོད་པས་ལུགས་འདིའི་ཐུན་མོང་མ་ཡིན་པ་རང་གི་ངོ་བོས་མ་གྲུབ་པ་ལ་གོ་བ་སྟེར་
ཕུལ་ཆུང་བས་འདི་བཞིན་འཆད་དགོས་ཏེ། དཔེར་ན། བྲན་ཞིག་ལ་བྱ་བ་འདི་འདྲ་
ཞིག་བྱེད་རྒྱུ་ཨེ་ཡིན་དྲིས་པར། དེའི་ཚེ་ངེད་ཀྱིས་མི་ཤེས་ཞེས་ལན་བཏབ་པ་ན། རྗེ་
བོའི་དབང་ལ་ལྟོས་དགོས་པར་གོ་བ་དང་། སྔ་མའི་ལན་དུ་དེ་རྗེ་བོས་ཤེས་མོད་ཅེས་
བཤད་པ་ན། རང་ལ་དེའི་དབང་མེད་པར་དོན་གྱིས་གོ་བ་བཞིན། རང་བཞིན་གྱིས་
མེད་ཅེས་བཤད་པ་ན། དེའི་དོན་གཏན་མེད་ཀྱི་དོན་དུ་མི་གོ་བར་རྒྱུ་རྐྱེན་རྟེན་འབྲེལ་
ཚོགས་པ་ལ་ལྟོས་པའི་དོན་དུ་གོ་བ་དང༌། རྟེན་འབྱུང་ཞེས་བཤད་པ་ན། བྱུང་བ་ཙམ་
ཞིག་མི་གོ་བར་གཞན་གང་ལའང་མི་ལྟོས་པའི་རང་དབང་ཞིག་མེད་པར་གོ་ཞིང་། དེ་
ནི་རང་བཞིན་མེད་པའི་དོན་ཡང་ཡིན་ཏེ། བརྒྱ་པ་ལས། གང་ལ་བརྟེན་ནས་འབྱུང་
ཡོད་པ། །དེ་ནི་རང་དབང་མི་འགྱུར་རོ། །འདི་ཀུན་རང་དབང་མེད་པ་སྟེ། །དེས་
ན་བདག་ནི་ཡོད་མ་ཡིན། །ཞེས་སོ། །ཞེས་གསུངས་པ་དང་། དཀོན་མཆོག་འཇིགས་
མེད་དབང་པོ་མཆོག་གིས་མཛད་པའི་ལྟ་མགུར་གྱི་འགྲེལ་པ་ཤོག ༡༨ ལས། ཕྱི་

ནང་གི་རྟེན་འབྲེལ་རང་བཞིན་མེད་པར་རྟོགས་པའི་བློ་དེས་བློ་གཞན་ལ་ལྟོས་མེད་དུ་
མིང་གིས་བཏགས་པ་ཙམ་ལ་རྒྱུ་འབྲས་མཚན་མཚོན་བྱ་བྱེད་སོགས་ཀྱི་རྣམ་གཞག་
ཐམས་ཅད་འཐད་པར་ངེས་པ་ནི་སྟོང་པ་རྟེན་འབྲེལ་དུ་ཤར་བའི་དོན་དང་། ཕྱི་ནང་
གི་དངོས་པོ་རྣམས་ལ་བརྟེན་ནས་བཏགས་པའི་རྟེན་འབྲེལ་དུ་ངེས་པས་བློ་གཞན་ལ་ལྟོས་
མི་དགོས་པར་རང་བཞིན་གྱིས་སྟོང་པའི་ངེས་ཤེས་ཤུགས་དྲག་པོ་འདྲེན་ནུས་པ་ནི་རྟེན་
འབྲེལ་སྟོང་པའི་དོན་དུ་ཤར་བ་ཡིན་ནོ་ཞེས་གསུངས་སོ།། 
དེ་ལ་སྟོང་པ་རྟེན་འབྱུང་གི་དོན་དུ་ཤར་བ་དང༌། རྟེན་འབྱུང་སྟོང་པའི་དོན་
དུ་ཤར་བ་འདི་སྟོང་ཉིད་རྟོགས་ཟིན་མ་བརྗེད་པའི་གང་ཟག་གི་ངོར་ཡིན་པར་གསུངས་
ན༑ སྟོང་ཉིད་ངེས་ཟིན་པའི་གང་ཟག་དེའི་རྒྱུད་ཀྱི་སྟོང་ཉིད་རྟོགས་པའི་བློ་ཉིད་ཀྱིས་
རྟེན་འབྱུང་ཤུགས་ལ་རྟོགས་པ་དང༌། དེའི་རྒྱུད་ཀྱི་རྟེན་འབྱུང་རྟོགས་པའི་བློས་སྟོང་
ཉིད་ཤུགས་ལ་རྟོགས་པ་ལ་འཇོག་པའམ་དེ་གཉིས་རྟོགས་པའི་བློ་གཅིག་གིས་གཅིག་འདྲེན་
པ་གང་ལ་བྱེད་པར་དཔྱད་པར་བྱ་དགོས་ལ། དྲི་ལན་སྙིང་པོ་གསལ་བར། དགེ་བའི་
བཤེས་གཉེན་ཆེན་པོ་འབྲས་བློ་གླིང་ཤག་སྐོར་མཁན་རིན་པོ་ཆེ་ཉི་མ་རྒྱལ་མཚན་མཆོག་
གིས་ཇི་ལྟར་བཀའ་བསྩལ་བ་ནི། དེ་ཉིད་ལས། རྟེན་འབྱུང་སྟོང་པའི་དོན་དུ་འཇོག་
ཚུལ་ནི། བརྗོད་དོན་དང་། ཐུན་མོང་མ་ཡིན་པའི་དོན་ལྡོག་ལ་དོན་དུ་བྱས་པའི་དོན་
དེ་ལྟར་མ་ཡིན་པ་མ་ཟད། བློས་རྟེན་འབྱུང་གྲུབ་པ་ན་རང་ཡུལ་དུ་སྟོང་པ་དངོས་ཤུགས་
གང་རུང་དུ་ངེས་པ་ཡང་མ་ཡིན་ནོ། །འོ་ན་ཇི་ལྟར་ཞེ་ན། ཆོས་གང་རྟེན་ཅིང་འབྱུང་
བ་ཉིད་ཀྱིས་སྟོང་པར་ངེས་ཟིན་མ་བརྗེད་པའི་གང་ཟག་གིས་དུས་ཕྱིས་ཆོས་གང་རྟེན་
འབྲེལ་མཐོང་ཐོས་དྲན་པ་ན་ཆོས་དེ་རང་བཞིན་གྱིས་སྟོང་པ་ལ་དབང་མེད་དུ་ཤུགས་

ཀྱིས་ངེས་པ་རྙེད་ནུས་པ་དེ་ལ་རྟེན་འབྱུང་སྟོང་པའི་དོན་དུ་འགྲོ་བ་ཡིན་གྱི་གཞན་ལ་མ་
ཡིན་ཏེ། དཔེར་ན་ནོག་སོགས་འདུས་པའི་གོང་བུ་བ་གླང་གི་ཆོས་སུ་ངེས་ཟིན་མ་བརྗེད་
པའི་གང་ཟག་གིས་དུས་ཕྱིས་ཁྱད་ཆོས་དེ་ལྡན་མཐོང་བ་ན་འདི་བ་གླང་ངོ་སྙམ་པའི་བློ་
ངང་གིས་སྐྱེས་བ་བཞིན་ནོ་ཞེས་གསུངས་པ་ལྟར་རོ།།
འདི་ལས་འཕྲོས་ཏེ་མཐའ་གཉིས་སེལ་ཚུལ་ལ་སྟོང་པས་ཡོད་མཐའ་དང༌། སྣང་
བས་མེད་མཐའ་སེལ་ཚུལ་འདི་ནི་རང་རྒྱུད་པ་མན་ཆད་ཀྱིས་ཀྱང་འཇོག་པས་ཐུན་མོང་
བ་ཡིན་ལ། ལམ་གྱིས་གཙོ་བོ་རྣམ་གསུམ་ལས། གཞན་ཡང་སྣང་བས་ཡོད་མཐའ་
སེལ་བ་དང༌། །སྟོང་པས་མེད་མཐའ་སེལ་ཞིང་སྟོང་པ་ཉིད། །རྒྱུ་དང་འབྲས་བུར་
འཆར་བའི་ཚུལ་ཤེས་ན། །མཐར་འཛིན་ལྟ་བས་འཕྲོག་པར་མི་འགྱུར་རོ། །ཞེས་གསུངས་
པ་ལྟར། སྣང་བས་ཡོད་མཐའ་འམ་རྟག་མཐའ་སེལ་བ་དང༌། སྟོང་པས་མེད་མཐའ་
འམ་ཆད་མཐའ་སེལ་ཚུལ་འདི་ནི་དབུ་མ་ཐལ་འགྱུར་བའི་ལུགས་ཀྱི་མཐའ་གཉིས་སེལ་
ཚུལ་ཐུན་མོང་མ་ཡིན་པ་ཡིན་ལ། དེ་ཡང་སྟོང་པ་རྟེན་འབྱུང་གི་དོན་དུ་ཤར་བ་ན་
སྟོང་པས་མེད་མཐའ་སེལ་བ་དང་རྟེན་འབྱུང་སྟོང་པའི་དོན་དུ་ཤར་བ་ན། སྣང་བས་
ཡོད་མཐའ་སེལ་བར་འཇོག་པའི་ཚུལ་དུ་འགྲེལ་བ་ཡིན་ནམ་སྙམ་ལ། རང་ལ་ཉམས་
མྱོང་ཅི་ཡང་མེད་པར་ཆོས་ཟབ་མོའི་གནས་འདི་དག་ལ་དཔྱད་པ་ཞུ་ཁུལ་བགྱིས་པ་འདི་
ནི་མཁས་པའི་དབང་པོ་རྣམས་ཀྱི་སྤྱན་སྔར་བཞད་གད་ཀྱི་གནས་ལས་མ་འདས་མོད།
མཁས་པའི་གསུང་ལ་བརྟེན་ནས་དཔྱོད་ལྡན་རྣམས་ཀྱི་དཔྱད་གཞིར་ཕབ་བཤུས་ཅུང་
ཟད་ཞུས་པ་འདི་དག་ལ་ནོངས་པ་ཇི་ཐལ་སྙིང་ནས་བཟོད་པ་གསོལ་ཞེས་གསོལ་བ་
འདེབས་སོ།།

དེ་ལ་སྐབས་འདིར་དཔལ་ལྡན་ཟླ་བ་གྲགས་པས་རྩ་ཤེའི་དགོངས་པ་དབུ་མ་ཐལ་
འགྱུར་བའི་ལུགས་སུ་བཀྲལ་བའི་དབུ་མ་ཐལ་འགྱུར་བའི་གྲུབ་མཐའི་ཁྱད་ཆོས་ཆེན་པོ་
བརྒྱད་དུ་གྲགས་པ་དེའི་འཇོག་ཚུལ་ཅུང་ཟད་བཀོད་ན། 
དེ་ཡང་རྗེ་བདག་ཉིད་ཆེན་པོས་འཇུག་པའི་རྣམ་བཤད་དགོངས་པ་རབ་གསལ་
དུ་ཇི་ལྟར་གསུངས་པ་ནི། འཇུག་པའི་རྣམ་བཤད་ཤོག ༢༢༦ ལས། འཕགས་པའི་
གཞུང་འགྲེལ་ཚུལ་ལ་རང་གི་མཚན་ཉིད་ཀྱིས་གྲུབ་པ་རྡུལ་ཙམ་མེད་ཀྱང་བྱ་བྱེད་ཐམས་
ཅད་བཞག་པས་ཆོག་པའི་འགྲེལ་ཚུལ་གྱི་ལུགས་ཐུན་མོང་མིན་པ་འདི་ལ་བརྟེན་ནས།
རྣམ་པར་དག་པའི་གྲུབ་མཐའ་འགྲེལ་བྱེད་གཞན་དང་ཐུན་མོང་མ་ཡིན་པ་མང་དུ་ཡོད་
དེ༑ དེ་གང་ཞེ་ན། རེ་ཞིག་གཙོ་བོ་ཆེ་བ་རྣམས་བརྗོད་ན། ཚོགས་དྲུག་ལས་ངོ་བོ་ཐ་
དད་པའི་ཀུན་གཞིའི་རྣམ་ཤེས་དང་རང་རིག་འགོག་ལུགས་ཐུན་མོང་མ་ཡིན་པ་
དང་༑ རང་རྒྱུད་ཀྱི་སྦྱོར་བས་ཕྱིར་རྒོལ་གྱི་རྒྱུད་ལ་དེ་ཁོ་ན་ཉིད་ཀྱི་ལྟ་བ་བསྐྱེད་པ་ཁས་
མི་ལེན་པ་གསུམ་དང༌། ཤེས་པ་ཁས་ལེན་པ་བཞིན་དུ་ཕྱི་རོལ་གྱི་དོན་ཡང་ཁས་བླང་
དགོས་པ་དང་། ཉན་རང་ལ་དངོས་པོ་རང་བཞིན་མེད་པར་རྟོགས་པ་ཡོད་པ་དང་།
ཆོས་ཀྱི་བདག་འཛིན་ཉོན་མོངས་སུ་འཇོག་པ་དང༌། ཞིག་པ་དངོས་པོ་ཡིན་པ་དང་།
དེའི་རྒྱུ་མཚན་གྱིས་དུས་གསུམ་གྱི་འཇོག་ཚུལ་ཐུན་མོང་མ་ཡིན་པ་སོགས་ཡིན་ནོ། །ཞེས་
གསུངས་ལ།
དེ་ལ་ཡོངས་གྲགས་མཁས་པའི་གསུང་རྒྱུན་ལ་དགག་པའི་དམ་བཅའ་ཆེན་པོ་
གསུམ་དང༌། སྒྲུབ་པའི་དམ་བཅའ་ཆེན་པོ་ལྔ་ཞེས་གླེང་བ་དང་། ཡང་ལྕང་སྐྱ་རིན་
པོ་ཆེ་སོགས་ཀྱི་གཞུང་ལས། དཀའ་གནད་ཆེན་པོ་བརྒྱད་ཅེས་ཀྱང་གསུངས་ལ། ཐལ་

འགྱུར་བའི་ཐུན་མོང་མིན་པའི་གྲུབ་མཐའི་བཞེད་ཚུལ་ལ། ཤེས་སྒྲིབ་ཀྱི་འཇོག་ཚུལ་
ཐུན་མོང་མིན་པ་སོགས་གོང་དུ་བགྲངས་པ་བརྒྱད་པོ་གང་རུང་དུ་མ་འདུས་པ་མང་དུ་
ཡོད་པས་ཁྱད་ཆོས་ཆེན་པོ་བརྒྱད་ཅེས་ཟུར་འདོན་དུ་འཇོག་པའི་རྒྱུ་མཚན་ཇི་ཡིན་ལ་
རྩོད་གླེང་བྱེད་པ་ན།
མཁས་པ་འགའ་རེས། དཔལ་ལྡན་ཟླ་བས་དབུ་མ་ལ་འཇུག་པ་བརྩམས་པའི་
སྒོ་ནས་རྩ་ཤེའི་དགོངས་པ་ཐལ་འགྱུར་དུ་བཀྲལ་བའི་དགོངས་པ་འཆད་པ་ན། འཇུག་
པའི་རང་འགྲེལ་ལས། ལུགས་འདི་ནི་ཐུན་མོང་མ་ཡིན་པའོ། །ཞེས་མཁས་པ་རྣམས་
ཀྱིས་ངེས་པར་བྱའོ། །ཞེས་གསུངས་པ་ལྟར། འཇུག་པས་རྩ་ཤེའི་དགོངས་པ་འགྲེལ་
ཚུལ་ཐུན་མོང་མིན་པ་ནི། ཟབ་པ་དང་རྒྱ་ཆེ་བའི་སྒོ་ནས་འགྲེལ་ཚུལ་དེ་ཡིན་ལ། དེ་
ལ་རྒྱ་ཆེ་བའི་སྒོ་ནས་བཀྲལ་བ་ན། ཁྱད་ཆོས་གཙོ་བོ་ནི། ཉན་རང་འཕགས་པ་ལ་
ཆོས་ཀྱི་བདག་མེད་རྟོགས་མྱོང་དགོས་པ་དང༌། ཆོས་ཀྱི་བདག་འཛིན་ཉོན་སྒྲིབ་ཏུ་འཇོག་
པ་འདི་ཐོན་པ་དང༌། ཟབ་པའི་སྒོ་ནས་བཀྲལ་བ་ན། དབུ་མ་རང་རྒྱུད་པ་དང་ཐུན་
མོང་མིན་པར་བསྟན་པ་ལ་རང་རྒྱུད་ཀྱི་གཏན་ཚིགས་མི་བཞེད་པ་དང༌། སེམས་ཙམ་
པ་དང་ཐུན་མོང་མིན་པར་བསྟན་པ་ན་རང་རིག་དང་ཀུན་གཞི་མི་བཞེད་ཅིང་ཕྱི་དོན་
ཞལ་གྱིས་བཞེད་པ་དང༌། ཞིག་པ་དངོས་པོ་ཡིན་པ་དང་། དེ་ལ་བརྟེན་ནས་དུས་གསུམ་
གྱི་རྣམ་གཞག་ཐུན་མོང་མིན་པ་འཇོག་ཚུལ་རྣམས་ཐོན་པ་ཡིན་པས་འཇུག་པས་རྩ་ཤེའི་
དགོངས་པ་ཐལ་འགྱུར་དུ་འགྲེལ་ཚུལ་གྱི་དབང་དུ་བྱས་ནས་དམ་བཅའ་ཆེན་པོ་བརྒྱད་
བགྲངས་པའོ། །ཞེས་གསུངས་ལ།
པཎ་ཆེན་བསོད་ནམས་གྲགས་པ་མཆོག་གིས་ནི། དབུ་མའི་སྤྱི་དོན་ཤོག ༦༤ བ།
ལས༑ སོགས་ཁོངས་ནས་འདོན་རྒྱུ་ཞིག་དགོས་པ་དང་། དེའི་འོག་ཏུ་ཤེས་སྒྲིབ་མཚམས་

གང་ནས་སྤོང་བ་མི་འདྲ་བ་སོགས་ཀྱི་ཁྱད་པར་མང་པོ་ཞིག་ཡོད་དོ་ཞེས་འབྱུང་བས་ཐུན་
མོང་མ་ཡིན་པའི་གྲུབ་མཐའ་བརྒྱད་ཅེས་པའི་ངེས་པ་གོ་བ་ཆེ་རྒྱུ་མེད་ལ་ཞེས་གསུངས་
པས༑ འདི་ལྟར་ན། རྣམ་བཤད་དགོངས་པ་རབ་གསལ་དུ་གོང་སྨྲོས་ཁྱད་ཆོས་བརྒྱད་
བགྲངས་པ་ནི་མཚོན་དོན་ཙམ་ཡིན་གྱི་ཁྱད་ཆོས་བརྒྱད་དུ་ཟུར་གསལ་བགྲངས་པ་ལ་
དམིགས་བསལ་རྒྱུ་མཚན་མེད་པར་སྨྲ་དགོས་སམ་གསུང་མཁན་ཡང་མཆིས། ལྕང་
སྐྱའི་གྲུབ་མཐའ་ལྷུན་པོའི་མཛེས་རྒྱན་ཤོག ༣༢ལས། དེ་ལ་བརྟེན་ནས་རྣམ་པར་
དག་པའི་གྲུབ་མཐའ་འགྲེལ་བྱེད་གཞན་དང་ཐུན་མོང་མ་ཡིན་པ་མང་དུ་ཡོད་པ་ལས།
གཙོ་བོ་ནི་དཀའ་བའི་གནད་བརྒྱད་དུ་བསྡུས་ནས་འཆད་པར་རང་རེའི་མཁས་པ་རྣམས་
ལ་གྲགས་སོ། །ཞེས་ཐལ་འགྱུར་བའི་གྲུབ་མཐའི་ཐུན་མོང་མིན་པའི་ཁྱད་ཆོས་གཙོ་
བོ་བརྒྱད་དུ་ངེས་པར་གསུངས།
མཁས་གྲུབ་བསྟན་དར་བ་མཆོག་ནི་ཉིད་ཀྱིས་མཛད་པའི་དབུ་མའི་སྤྱི་དོན་
དགོངས་གསལ་སྒྲོན་མེ་ཤོག ༣༩༣ ལས། གྲུབ་མཐའ་འོག་མ་རྣམས་དང་ཐུན་
མོང་མ་ཡིན་པའི་ཁྱད་ཆོས་ཀྱི་གཙོ་བོ་ལ་དུ་མ་ཡོད་དེ། རྩ་བའི་དམ་བཅའ་བརྒྱད། འཕྲོས་
པ་ཡན་ལག་ལྟ་བུའི་དམ་བཅའ་དང་བཅས་པ་ཡོད་པའི་ཕྱིར། དང་པོ་ལ་བརྒྱད་ཡོད་
དེ༑ རང་བཞིན་གྱིས་མ་གྲུབ་པ་གཞིར་བྱས་པའི་སྒོ་ནས་འཕགས་པ་ལ་སྟོང་ཉིད་མངོན་
སུམ་དུ་རྟོགས་མྱོང་དང༌། བདེན་འཛིན་ཉོན་སྒྲིབ་དང༌། ཕྱི་དོན་ཡོད་པ་དང༌། ཞིག་
པ་དངོས་པོར་ཡོད་པ་དང་བཅས་པའི་སྒྲུབ་པའི་དམ་བཅའ་བཞི་དང༌། ཀུན་གཞི་མེད་
པ་དང་། རང་རིག་མེད་པ་དང་། རང་རྒྱུད་ཀྱི་གཏན་ཚིགས་མེད་པ་དང་། གཞན་
སྐྱེ་མི་འདོད་པ་དང་བཅས་པའི་དགག་པའི་དམ་བཅའ་བཞི་དང་བཅས་པའི་བརྒྱད་ཡོད་

པའི་ཕྱིར། ཞེས་དུས་གསུམ་གྱི་འཇོག་ཚུལ་ཐུན་མོང་མ་ཡིན་པ་མ་བགྲངས་པར་དེའི་
དོད་དུ་གཞན་སྐྱེ་ཞལ་གྱིས་མི་བཞེད་པ་བགྲངས་པར་མཛད་ཅིང༌། དེ་བརྒྱད་ལ་རྩ་
བའི་ཁྱད་ཆོས་བརྒྱད་དུ་བྱས་ནས་དེ་དག་ལས་འཕྲོས་པའི་ཁྱད་ཆོས་ལ། གོང་གི་སྤྱི་
དོན་གྱི་འཕྲོ་ལས། འཕྲོས་པ་ཡན་ལག་ལྟ་བུ་ལ་དུ་མ་ཡོད་དེ། ཚུར་མཐོང་གི་རྒྱུད་
ལ་རྣལ་འབྱོར་མངོན་སུམ་ཡོད་པ་དང་། མྱང་འདས་གཉིས་ཀྱི་ནང་ནས་དང་པོར་ལྷག་
མེད་མྱང་འདས་མངོན་དུ་བྱེད་པ་དང༌། འགོག་བདེན་ལ་དོན་དམ་བདེན་པས་ཁྱབ་
པ་དང་། སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཁྱད་པར་བ་ཞིག་
ཐུན་མོང་མ་ཡིན་པའི་འགོག་སྙོམས་སུ་འདོད་པ་དང༌། ཡང་དག་ཀུན་རྫོབ་མི་བཞེད་
པ་དང༌། སྒྲིབ་གཉིས་ལམ་གང་གི་གནས་སྐབས་སུ་སྤོང་ཚུལ་ཐུན་མོང་མ་ཡིན་པ་
དང༌༑ སྟོང་ཉིད་མངོན་སུམ་དུ་རྟོགས་པའི་སློབ་པའི་མཉམ་གཞག་ཡེ་ཤེས་ལ་གཞི་
ཤེས་ཀྱིས་ཁྱབ་པ་དང༌། སློབ་པའི་རྒྱུད་ཀྱི་གཉིས་སྣང་ཅན་གྱི་ཤེས་པ་ལ་ཟག་བཅས་
ཀྱིས་ཁྱབ་པ་དང་། དེ་ཡིན་ན་རང་གི་སྣང་བ་ལ་ཚད་མ་ཡིན་དགོས་པ་དང་། རང་
གི་གཞལ་བྱ་ལ་འཁྲུལ་པའི་ཚད་མ་ཡོད་པ་དང༌། གཞི་གྲུབ་ན་ལྐོག་གྱུར་དང་མངོན་
འགྱུར་གཉིས་ཀ་ཡིན་དགོས་པ་དང༌། དཔྱད་ཤེས་ལ་ཚད་མས་ཁྱབ་པ་སོགས་དུ་མ་
ཡོད་པའི་ཕྱིར། ཞེས་གསུངས་སོ།།
ཀུན་མཁྱེན་འཇམ་དབྱངས་བཞད་པ་མཆོག་ནི་དེ་ཉིད་ཀྱིས་མཛད་པའི་གྲུབ་
མཐའ་རྩ་བ་ལས། རང་མཚན་ཐ་སྙད་དུ་ཡང་མི་བཞེད་ཕྱིར། །ཁྱད་པར་ཐུན་མོང་
མིན་པ་བརྒྱད་སོགས་མང་། །ཞེས་དང༌། གྲུབ་མཐའ་ཆེན་མོ་ཤོག ༢༠༢ ལས། ཕྱི་
དོན་དང་ཀུན་གཞི་ཡོད་མེད་དང་། བདག་མེད་གཉིས་ཀྱི་ཁྱད་པར། དཔྱད་ཤེས་དང་

ཚད་མའི་ཐ་སྙད་ཁྱད་པར།ཡིད་མངོན་དང་རྣལ་འབྱོར་མངོན་སུམ་གྱི་ཁྱད་པར་
དང་༑ བདེན་བཞིའི་རྣམ་པ་དང་དུས་གསུམ་འདོད་ཚུལ་ཁྱད་པར་དང་། ཞིག་པ་དངོས་
པོ་དང༌། འབྲས་བུའི་འཐད་པ་རྩོད་སྤོང་དང་བཅས་པ་དང༌། རང་རྒྱུད་དང་རང་
རིག་མི་བཞེད་པ་དང༌། མངོན་སུམ་དང་འགོག་བདེན་ཁྱད་པར། ལྷག་བཅས་ལྷག་
མེད་ཀྱི་ཁྱད་པར་དང་། སྒྲིབ་གཉིས་དང་སྤོང་ཚུལ་ཁྱད་པར་དང༌། མཐའ་གཉིས་
སེལ་ཚུལ་གྱི་ཁྱད་པར་འཕྲོས་དང་བཅས་པ་བཅུ་གཅིག་ལས། ཞེས་གསུངས་སོ།།
ཡང་རྒྱལ་ཚབ་རིན་པོ་ཆེས་ཟིན་བྲིས་མཛད་པའི་ཁྱད་ཆོས་བརྒྱད་ཀྱི་ཟིན་བྲིས་
ཤོག ༡ ལས། སློབ་དཔོན་སངས་རྒྱས་བསྐྱངས་དང་སློབ་དཔོན་ཟླ་བ་གྲགས་པ་གཉིས་
འགྲེལ་བྱེད་གཞན་དང་མི་མཐུན་པའི་ཁྱད་པར་ཕྲ་མོ་ཕྱེ་ན་མཐའ་ཡས་ཀྱང༌། གནད་
དུ་ཆེ་བ་བརྒྱད་ཡིན་ཏེ། གཞིའི་གནས་སྐབས་སུ་ཐ་སྙད་དུ་རང་མཚན་དང་ཀུན་གཞི་
ཁས་མི་ལེན་ཞིང་། ཕྱི་དོན་ཁས་ལེན་པ་དང༌། ལམ་གྱི་གནས་སྐབས་སུ་དེ་ཉིད་རྟོགས་
པའི་ཐབས་སུ་རང་རྒྱུད་དང་རང་རིག་ཁས་མི་ལེན། སྒྲིབ་གཉིས་ཀྱི་འཇོག་ཚུལ་དང་།
ཉན་རང་ལ་ཆོས་རང་བཞིན་མེད་པར་རྟོགས་པ་ཁས་ལེན་པའི་ཚུལ་དང༌། འབྲས་
བུའི་གནས་སྐབས་སུ་སངས་རྒྱས་ལ་ཇི་སྙེད་པ་མཁྱེན་པའི་ཚུལ་ཏེ་ཁས་ལེན་པ་བཞི། མི་
ལེན་པ་བཞིའོ། །ཞེས་གསུངས་ཏེ། དཀའ་གནད་བརྒྱད་ཀྱི་འདྲེན་ཚུལ་སྔ་མ་རྣམས་
དང་ཅུང་མི་འདྲ་བ་ཞིག་ཀྱང་གསུངས་སོ།།
དབུ་མ་ཐལ་འགྱུར་བའི་གྲུབ་མཐའི་ཐུན་མོང་མིན་པའི་ཁྱད་ཆོས་ཆེན་པོ་དེ་དག་
ནི་སློབ་དཔོན་སངས་རྒྱས་བསྐྱངས་དང་དཔལ་ལྡན་ཟླ་གྲགས་རྣམ་གཉིས་ཀྱིས་རྩ་ཤེའི་
དགོངས་པ་རང་གི་མཚན་ཉིད་ཀྱིས་གྲུབ་པ་རྡུལ་ཙམ་ཡང་མེད་པ་ལ་ཐ་སྙད་དུ་བྱ་བྱེད་

ཐམས་ཅད་འཐད་པའི་ཚུལ་བཀྲལ་བ་འདི་ཉིད་གཞི་རྩར་བྱས་པ་ལས་བྱུང་བ་ཡིན་ཏེ།
པཎ་ཆེན་བསོད་ནམས་གྲགས་པས་མཛད་པའི་དབུ་མའི་སྤྱི་དོན་ཤོག ༦༤ བ།
ལས༑ རང་གི་མཚན་ཉིད་ཀྱིས་གྲུབ་པ་ཐ་སྙད་དུའང་ཁས་མི་ལེན་པ་འདི་གྲུབ་མཐའ་
གཞན་ཐམས་ཅད་ཀྱི་རྩ་བ་ཡིན་པས། དང་པོར་འདིའི་ཁྱད་པར་བཤད་ན། གྲུབ་པའི་
མཐའ་འདི་ཉིད་སངས་རྒྱས་བསྐྱངས་ཀྱིས་འཕགས་པའི་བཞེད་པ་མཐར་ཐུག་ཏུ་བཀྲལ་
བ་ཡིན་པ་ལ། ཞེས་གསུངས་པའི་ཕྱིར་རོ།།
དེ་ལྟར་གོང་སྨྲོས་ཁྱད་ཆོས་བརྒྱད་འཇོག་པ་འདི་རྣམས་རང་གི་མཚན་ཉིད་ཀྱིས་
གྲུབ་པ་ཐ་སྙད་དུའང་ཞལ་གྱིས་མི་བཞེད་པའི་རྩ་བའི་དམ་བཅའ་ལ་ཐུག་ཚུལ་ལ།
ཐོག་མར་ཞིག་པ་དངོས་པོར་འདོད་པ་རང་གི་མཚན་ཉིད་ཀྱིས་གྲུབ་པ་ཐ་སྙད་
དུའང་ཞལ་གྱིས་མི་བཞེད་པ་འདི་ལ་ཐུག་ཚུལ་ནི།
དབུ་མའི་རྣམ་བཤད་དགོངས་པ་རབ་གསལ་ཤོག ༢༣༡ ལས། དེ་ཡང་
དངོས་པོ་རང་བཞིན་གྱིས་གྲུབ་པར་འདོད་པའི་ཕྱོགས་ཐམས་ཅད་ལ་ཞིག་པ་དངོས་པོར་
མི་རུང་ལ། རང་བཞིན་གྱིས་མ་གྲུབ་པར་འདོད་པའི་དབུ་མའི་ཕྱོགས་ལ་ཞིག་པ་དངོས་
པོར་གྲུབ་པའི་གནད་དོ། །ལུགས་དང་པོ་ལ་ནི། མྱུ་གུ་ལྟ་བུའི་དངོས་པོ་ཞིག་ཞིག་པ་
ན༑ མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་ལོག་ལ། མྱུ་གུ་ལས་གཞན་པ་བུམ་
པ་ལ་སོགས་པའི་དངོས་པོ་གཞན་གང་ཡང་མ་ཐོབ་པས་ཞིག་པ་དེ་དངོས་པོ་གཏན་མིན་
པར་འདོད་དེ། སྔོན་པོ་ལ་སོགས་པ་སྐྱེ་མཆེད་རེ་རེ་བའི་དངོས་པོ་དང་བུམ་པ་ལ་སོགས་
པ་རང་གི་ཆ་ཤས་ཀྱི་དངོས་པོ་ཚོགས་པ་གང་ཡང་ཞིག་པ་དེའི་མཚན་གཞིར་མི་རུང་

བའི་ཕྱིར་དངོས་པོ་མིན་ནོ་སྙམ་པའོ། །ལུགས་ཕྱི་མ་ལ་ནི། དཔེར་ན། ཉེར་སྦས་ཀྱི་
ཕུང་པོ་ལྔ་རེ་རེ་བ་དང༌། ཚོགས་པ་གཉིས་ཀ་དང༌། དེ་གཉིས་ལས་ངོ་བོ་ཐ་དད་པ་
གཅིག་ཉེར་སྦས་ཀྱི་མཚན་གཞིར་འཇོག་རྒྱུ་མེད་ཅིང༌། ཉེར་སྦས་ཀྱང་དེ་གསུམ་གྱི་
མཚན་གཞིར་མི་རུང་ལ། རང་གི་ཕུང་པོ་ལ་བརྟེན་ནས་ཉེར་སྦས་སུ་བཏགས་པ་དངོས་
པོ་ཡིན་པར་མི་འགལ་བ་བཞིན་དུ། ཞིག་པ་ཡང་ཞིག་རྒྱུའི་དངོས་པོ་དང་དེ་དང་རིགས་
མཐུན་པའི་དངོས་པོ་གང་ཡང་མཚན་གཞིར་མེད་ཀྱང་། ཞིག་རྒྱུའི་དངོས་པོ་ལ་བརྟེན་
ནས་སྐྱེས་པའི་ཕྱིར་དངོས་པོའོ། །ཞེས་གསུངས་ལ། 
རྒྱལ་ཚབ་རྗེའི་ཁྱད་ཆོས་བརྒྱད་ཀྱི་ཟིན་བྲིས་ཤོག ༣ ལས། རང་མཚན་
ཁས་བླངས་ན་ཞིག་པ་དངོས་པོར་མི་རུང་ཡང་། ཁོ་བོ་ཅག་རང་མཚན་ཐ་སྙད་དུའང་
ཁས་མི་ལེན་པས་ཞིག་མ་ཞིག་གི་ལས་གཉིས་དངོས་པོ་ཡིན་མིན་མཚུངས་པའི་ཕྱིར་རོ།།
དེ་ཡང་རང་མཚན་ཁས་ལེན་པ་རྣམས་ཞིག་པ་དངོས་པོར་འདོད་པ་སུ་ཡང་མེད་དེ། དེའི་
རྒྱུ་མཚན་དངོས་པོ་ནི་ཆོས་གཞན་ལོག་པ་ལ་མི་ལྟོས་པར་རང་དབང་དུ་བློ་ཡུལ་དུ་འཆར་
དུ་རུང་བ་ཞིག་ལ་འདོད་ལ། ལས་ཞིག་པ་ནི་དང་པོར་ཞིག་རྒྱུའི་ལས་བློ་ཡུལ་དུ་ཤར་
ནས་དེ་ལོག་པ་ཙམ་མ་གཏོགས་རང་དབང་དུ་འཆར་བ་ཅུང་ཟད་ཀྱང་མེད་པར་འདོད་
པའི་ཕྱིར་རོ། །རང་མཚན་ཁས་མི་ལེན་པ་རྣམས་ལ། ཞིག་པ་དངོས་པོར་བསྒྲུབ་པ་
ཤིན་ཏུ་སླ་སྟེ། ལས་ཞིག་མ་ཞིག་གཉིས་དངོས་པོ་ཡིན་པར་མཚུངས་པར་ཐལ། ཡུལ་
རང་ངོས་ནས་གྲུབ་པའི་རྒྱུ་འབྲས་ཀྱི་རྗེས་སུ་འགྲོ་ལྡོག་མ་ཞིག་པའི་ལས་ལ་ཡང་མེད་
ལ༑ ཐ་སྙད་ཀྱི་དབང་གིས་བཞག་པ་ཙམ་གྱི་རྒྱུ་འབྲས་ཀྱི་རྗེས་སུ་འགྲོ་ལྡོག་ཞིག་པ་
ལ་ཡང་ཡོད་པའི་ཕྱིར། ཞེས་གསུངས།

པཎ་ཆེན་བསོད་ནམས་གྲགས་པ་མཆོག་ནི། ཉིད་ཀྱིས་མཛད་པའི་དབུ་མའི་
སྤྱི་དོན་ཤོག ༦༦ བ། ལས། ཞིག་པ་དངོས་པོར་འདོད་པ་རང་མཚན་གྱིས་གྲུབ་པ་
མེད་པ་ལ་ཐུག་སྟེ། དེ་ཁེགས་པས་རང་ངོས་ནས་མེད་ཀྱང་མིང་རྐྱང་ཙམ་གྱིས་དངོས་
པོ་འཇོག་ཤེས་པར་འགྲུབ། དེ་གྲུབ་པས་མྱུ་གུའི་ཞིག་པ་ལྟ་བུ་མྱུ་གུའི་ངོ་བོ་སྔར་ཡོད་
ལོག་ཙམ་གྱི་མེད་དགག་མ་ཡིན་པར་མེད་དགག་དེ་ཉིད་གདགས་གཞིར་བྱས་ནས་མྱུ་
གུའི་ཞིག་པ་ཞེས་པའི་དངོས་པོ་ཞིག་མིང་གིས་ཕར་བཏགས་ནས་འཇོག་པ་དང་། དངོས་
པོ་དེ་དག་ཀྱང་མྱུ་གུའི་འཇིག་རྒྱུར་གང་སོང་བའི་རྒྱུ་རྐྱེན་གྱིས་བསྐྱེད་པའི་དངོས་པོར་
གྲུབ་པའི་ཕྱིར། ཞེས་གསུངས་ལ།
གསུང་འདིས། ཐལ་འགྱུར་བའི་ལུགས་འདིར་ཞིག་པ་དངོས་པོར་འཇོག་ཤེས་
པའི་རྒྱུ་མཚན་ཆེས་གསལ་པོ་ཞིག་གསུངས་འདུག་སྙམ་སྟེ། རང་བློར་འཆར་ཚོད་ཞུ་
ན༑ ལུགས་འདིས་ཞིག་པ་འཇོག་ཚུལ་ནི། མྱུ་གུ་ལྟ་བུའི་དངོས་པོ་ཞིག་ཞིག་པ་བློ་ཡུལ་
དུ་ཇི་ལྟར་འཆར་ཚུལ་འདུག་བལྟས་པ་ན། སྔར་ཡོད་ཀྱི་དངོས་པོ་ལོག་ཙམ་དེ་ཉིད་
ཐོག་མར་བློ་ངོར་འཆར་ལ། དེ་ཡང་བུམ་པའི་ངོ་བོར་རྟག་པ་ལོག་པ་ལྟར་རྒྱུ་རྐྱེན་གྱི་
བྱེད་པ་ཅི་ཡང་མེད་པར་སྔར་ཡོད་ཀྱི་དངོས་པོ་དེ་རང་གར་ལོག་ཙམ་ཞིག་མིན་པར་
སྔར་ཡོད་ཀྱི་དངོས་པོ་མྱུ་གུ་ལྟ་བུ་དེ་ཉིད་འཇིག་པར་བྱེད་པའི་རྒྱུ་རྐྱེན་དེ་དག་གི་བྱེད་
པ་ལ་བརྟེན་ནས་དངོས་པོ་དེ་རིམ་བཞིན་ལོག་པ་ཞིག་འཆར་བས་སྔར་ཡོད་ཀྱི་དངོས་
པོ་ལོག་ཙམ་དེ་ཉིད་གདགས་གཞིར་བྱས་ནས་དེ་ཉིད་ཀྱི་སྟེང་དུ་རྒྱུ་རྐྱེན་གྱི་བྱེད་པ་ལ་
བརྟེན་ནས་ཞིག་པ་ཞིག་བློས་ཕར་བཏགས་ནས་འཇོག་པས་ཞིག་པ་དངོས་པོར་གྲུབ་བོ་
སྙམ་ཡང་དགོངས་པར་སོང་མིན་དཔྱད་པར་ཞུའོ།།

རྗེ་བཙུན་ཆོས་ཀྱི་རྒྱལ་མཚན་མཆོག་ནི། དགེ་མི་དགེའི་ལས་ལ་རྣམ་སྨིན་ཕྱུང་
ཟིན་མ་ཟིན་གཉིས་ལས་རྣམ་སྨིན་ཕྱང་མ་ཟིན་པའི་དགེ་མི་དགེའི་ལས་ཀྱི་ཞིག་པ་དགེ་
བ་དང་མི་དགེ་བར་བཞེད་དེ། དེ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༣༠༤
ལས༑ དགེ་བའི་ལས་ཀྱི་ཞིག་པ་དང༌། མི་དགེ་བའི་ལས་ཀྱི་ཞིག་པ་རྣམས་རིམ་པ་
བཞིན་དུ་དགེ་བ་དང་མི་དགེ་བར་གསུངས་པའི་དོན་ནི་རང་འབྲས་རྣམ་སྨིན་ཕྱུང་མ་
ཟིན་པའི་དགེ་བའི་ལས་ཀྱི་ཞིག་པ་དེ་དགེ་བ་དང༌། དེ་འདྲའི་མི་དགེ་བའི་ལས་ཀྱི་ཞིག་
པ་མི་དགེ་བར་གསུངས་པ་ཡིན་གྱི། དགེ་མི་དགེའི་ལས་ཀྱི་ཞིག་པ་གང་ཡིན་ཐམས་
ཅད་དགེ་བ་དང་མི་དགེ་བར་མི་འཇོག་པའི་ཕྱིར། ཞེས་གསུངས་པའི་ཕྱིར་རོ།།
ཀུན་མཁྱེན་འཇམ་དབྱངས་བཞད་པ་མཆོག་ནི། དེ་ཉིད་ཀྱིས་མཛད་པའི་དབུ་
མ་ཆེན་མོ་ཤོག ༣༡༢བ། ལས། ལས་རང་བཞིན་གྱིས་མི་འགག་ཅིང་ལས་ཀྱི་ཞིག་
པའི་སྟེང་ནས་ལས་དགེ་སྡིག་གང་ཡིན་དེ་འཐད་པའི་ཕྱིར། དེ་ཡང་ཡིན་ཏེ། ལས་
ཞིག་ནས་བག་ཆགས་ཙམ་ལས་མེད་ཀྱང་རྣམ་སྨིན་མ་ཟད་པའི་ལས་དགེ་བའི་ཞིག་
པ་དགེ་བ། དེ་མ་ཟད་པའི་མི་དགེ་བའི་ཞིག་པ་མི་དགེ་བ་ཡིན་པའི་ཕྱིར། ཞེས་
གསུངས་ལ།
ལྕང་སྐྱ་རིན་པོ་ཆེའི་གྲུབ་མཐའ་ལྷུན་པོའི་མཛེས་རྒྱན་ཤོག ༣༣༨ ལས།
བྱེ་སྨྲ་རྣམས་ཀྱིས་འདོད་ཚུལ་སོགས་སྔར་བཤད་ཟིན་ཅིང༌། མདོ་སེམས་རང་རྒྱུད་
པ་རྣམས་ཀྱིས་ནི། མྱུ་གུ་ལྟ་བུའི་དངོས་པོ་གཅིག་ཞིག་པ་ན། མྱུ་གུའི་ཆ་ཤས་ཀྱི་དངོས་
པོ་ཐམས་ཅད་ནི་ལོག་ལ། དེ་ལས་གཞན་བུམ་པ་ལ་སོགས་པའི་དངོས་པོ་གཞན་གང་

ཡང་མ་ཐོབ་པས་ཞིག་པ་དེ་དངོས་པོ་གཏན་མིན་པར་འདོད་དེ། སྔོན་པོ་ལ་སོགས་པའི་
སྐྱེ་མཆེད་རེ་རེ་བའི་དངོས་པོ་དང་། ཆ་ཤས་ཚོགས་པའི་དངོས་པོ་གང་ཡང་དེའི་མཚན་
གཞིར་མི་རུང་བའི་ཕྱིར་ཞེས་སྨྲ་སྟེ། བཏགས་དོན་བཙལ་ནས་འཇོག་དགོས་པའི་གནད་
ཀྱིས་ཡིན་ནོ། །ལུགས་འདིས་ནི་དེ་ལྟར་བཙལ་ནས་མ་བཞག་ཀྱང་། ཞིག་པ་དངོས་
པོར་ཁས་བླང་དུ་རུང་བས་ཞིག་པ་དེ་དངོས་པོ་ཡིན་པར་བཞེད་དོ། །ཞེས་གསུངས།
དེ་ལ་སྐབས་འདིར། འདས་པ་དང་མ་འོངས་པ་དངོས་པོར་འཇོག་ན་མ་ཡིན་
དགག་ཏུ་བཞག་དགོས་ལ། དེ་ལྟར་ན་རང་རང་གི་དགག་བྱ་བཀག་ཤུལ་དུ་སྒྲུབ་ཆོས་
ཇི་ལྟ་བུ་ཞིག་འཕེན་པ་ཡིན་སྙམ་ན། དེ་ལ་མཁས་པའི་ཡིག་ཆ་གཞན་ལས་ཇི་ལྟར་གསུངས་
མཇལ་ཡུལ་དུ་མ་གྱུར་ཀྱང་ཀུན་མཁྱེན་འཇམ་དབྱངས་བཞད་པ་ཉིད་ཀྱིས་མཛད་པའི་
དབུ་མ་ཆེན་མོ་ཤོག ༣༡༢ལས། མྱུ་གུ་ཞིག་པའི་སྒྲས་མྱུ་གུ་ཞིག་པ་མྱུ་གུ་ལ་བརྟེན་
ནས་བྱུང་བ་འཕེན། མྱུ་གུ་མ་འོངས་པའི་སྒྲས་མྱུ་གུ་མ་འོངས་པ་ལ་མྱུ་གུ་སྐྱེ་བའི་རྐྱེན་
མ་ཚང་བས་རེ་ཞིག་མ་སྐྱེས་ལ་རྐྱེན་ཚང་ན་སྐྱེ་བ་འཕེན་པའི་ཕྱིར་རམ་ཡང་ན། མྱུ་
གུ་མ་འོངས་པའི་སྒྲས་མྱུ་གུ་མ་འོངས་པ་ལ་མྱུ་གུ་སྐྱེ་བའི་རྐྱེན་མ་ཚང་བའི་དངོས་པོར་
འཕེན་པ་འདི་ཟླ་བ་དང་རྗེའི་དགོངས་པར་མངོན་ཏེ། ཞེས་གསུངས་ལ།
དེ་བཞིན་དུ་ལྕང་སྐྱའི་གྲུབ་མཐའ་ལྷུན་པོའི་མཛེས་རྒྱན་ཤོག ༣༣༩ ལས་
ཀྱང་༑ མྱུ་གུ་ཞིག་པའི་སྒྲས་མྱུ་གུ་མ་ཞིག་པ་གཅོད་པ་དང་མྱུ་གུའི་ཞིག་པ་མྱུ་གུ་ལ་བརྟེན་
ནས་བྱུང་བ་འཕེན་པ་གཉིས་ཀ་བྱེད་པ་དང༌། མྱུ་གུ་མ་འོངས་པའི་སྒྲས་མྱུ་གུ་སླེབ་པ་
གཅོད་པ་དང་མྱུ་གུ་མ་འོངས་པ་ཉིད་མྱུ་གུ་སྐྱེ་བའི་རྐྱེན་མ་ཚང་བའི་དངོས་པོར་འཕེན་

པ་གཉིས་ཀ་བྱེད་པའོ། །ཞེས་གསུངས་སོ། །ཡང་འགའ་ཞིག་གིས། མྱུ་གུ་ཞིག་པ་
བརྗོད་པའི་སྒྲས་མྱུ་གུ་འཇིག་པ་འཕེན་པ་དང༌། མྱུ་གུ་མ་འོངས་པ་བརྗོད་པའི་སྒྲས་མྱུ་
གུ་སྐྱེ་བའི་རྐྱེན་རེ་འགའ་ཚོགས་པ་འཕེན་ཞེས་གསུང་མཁན་ཡང་མཆིས། །
དགེ་མི་དགེའི་ལས་ཞིག་པ་དགེ་མི་དགེ་ལུང་མ་བསྟན་གང་དུ་འཇོག་མིན་སྐོར་ལ།
པཎ་ཆེན་བསོད་ནམས་གྲགས་པ་མཆོག་གིས། ལས་དགེ་མི་དགེ་གང་ཡིན་
ཀྱང་དེ་དག་གི་ཞིག་པ་ལུང་མ་བསྟན་ཁོ་ནར་འཇོག་པར་བཞེད་དེ། ཉིད་ཀྱིས་མཛད་
པའི་དབུ་མའི་མཐའ་དཔྱོད་ཤོག ༥༡ན། ལས། དེ་ལ་ཁོ་ན་རེ། འོ་ན། དགེ་བའི་
ལས་ཀྱི་ཞིག་པས་རང་འབྲས་རྣམ་སྨིན་བདེ་བ་དང་མི་དགེ་བའི་ལས་ཀྱི་ཞིག་པས་རང་
འབྲས་རྣམ་སྨིན་སྡུག་བསྔལ་འབྱིན་པར་ཐལ། དམ་བཅའ་དེའི་ཕྱིར། འདོད་ན། དགེ་
བའི་ལས་ཀྱི་ཞིག་པ་ཆོས་ཅན། དགེ་བ་ཡིན་པར་ཐལ། རང་འབྲས་རྣམ་སྨིན་བདེ་
བ་འབྱིན་བྱེད་ཡིན་པའི་ཕྱིར། མི་དགེ་བའི་ལས་ཀྱི་ཞིག་པ་ཆོས་ཅན། མི་དགེ་བ་ཡིན་
པར་ཐལ། རང་འབྲས་རྣམ་སྨིན་སྡུག་བསྔལ་འབྱིན་བྱེད་ཡིན་པའི་ཕྱིར། ཞེ་ན་སྔ་
ཕྱི་གཉིས་ཀ་ལ་མ་ཁྱབ་སྟེ། དེ་འདྲ་ནི་ཞིག་པ་དངོས་མེད་དུ་ཁས་ལེན་པའི་གྲུབ་མཐའ་
ཡིན་པའི་ཕྱིར། ཞེས་གསུངས་སོ།།
ཐལ་འགྱུར་བའི་ལུགས་འདིར། འདས་མ་འོངས་དངོས་པོར་སྒྲུབ་པ་ལ་ལུང་
རིགས་གཉིས་ལས། རིགས་པས་ཇི་ལྟར་སྒྲུབ་ཚུལ་ལ། དང་པོ་འདས་པ་དངོས་པོར་
སྒྲུབ་ཚུལ་ནི། ཚིག་གསལ་དུ་དངོས་པོ་དུས་གཉིས་པར་མི་སྡོད་པའི་འཇིག་པ་དང༌།
དེ་དུས་གཉིས་པར་མ་བསྡད་པ་གཉིས་རྒྱུ་ལ་ལྟོས་མི་ལྟོས་མཚུངས་པའི་སྒོ་ནས་ཞིག་པ་

དངོས་པོར་སྒྲུབ་ལ། རིགས་པ་དྲུག་ཅུ་པ་ལས་ནི། རྒྱུ་ཟད་ཉིད་ལས་ཞི་བ་ནི། །ཟད་
ཅེས་བྱ་བར་དམིགས་པ་སྟེ། །ཞེས་གསུངས་ཏེ་དཔེར་ན་སྡོང་བུ་སྣུམ་ཟད་མར་མེ་ཤི་
བའི་རྒྱུ་ཡིན་པ་ལྟར་དངོས་པོ་གང་ཡིན་རུང་རང་གི་དངོས་རྒྱུ་ཟད་པ་རང་ཉིད་དུས་གཉིས་
པར་ཟད་པའམ་ཞིག་པའི་རྒྱུ་ཡིན་པའི་སྒོ་ནས་ཞིག་པ་དངོས་པོར་སྒྲུབ་ལ། དེ་བཞིན་
འཇིག་རྟེན་གྱི་ཐ་སྙད་གྲགས་ཚོད་དུའང་ཆུ་མེད་པས་ལོ་འབྲས་ངན་པ་དང༌།ཟས་མེད་
པས་བུ་ཤི་བ་གྲགས་པ་ལྟར། སྔར་ཡོད་ཀྱི་ཆུ་རྒྱུན་ཟད་པ་དེ་ལོ་འབྲས་ངན་པའི་རྒྱུ་ཡིན་
པ་དང་། ཟས་ཟད་པ་དེ་བུ་ཤི་བའི་རྒྱུར་འཇོག་དགོས་པས། དངོས་པོ་སྔ་མ་ཟད་
པའམ་ཞིག་པ་དེ་དག་གིས་རང་འབྲས་བསྐྱེད་པས་དངོས་པོ་ཡིན་ནོ་ཞེས་སྒྲུབ་པར་མཛད་
དོ༑ ༑དེས་ན་དངོས་པོ་གང་ཡིན་དུས་གཉིས་པར་ཞིག་པའི་ཞིག་པ་དེ་གང་གིས་བསྐྱེད་
པའི་རྒྱུ་ནི་དངོས་པོ་སྔ་མ་དེ་དང་དེའི་དངོས་རྒྱུ་ཟད་པ་དང༌། དངོས་པོ་སྔ་མ་དེ་ཉིད་
དུས་གཉིས་པར་མི་སྡོད་པའི་འཇིག་པའི་བྱ་བ་གཉིས་ལ་བརྟེན་ནས་ཞིག་པ་དེ་སྐྱེས་པར་
འཇོག་དགོས་སམ་སྙམ་ལ། ཞིག་པ་ལ་ཡང་རྒྱུན་བཅས་ཀྱི་དངོས་པོ་ལྟ་བུ་ལ་མཚོན་
ན་རང་ཉིད་སྐད་ཅིག་དང་པོ་རང་ཉིད་སྐད་ཅིག་གཉིས་པར་མ་བསྡད་པའི་ཞིག་པ་དང་
རྒྱུན་གྱི་སྐད་ཅིག་ཐ་མ་ཞིག་པའི་རྒྱུན་གྱི་ཞིག་པ་སྟེ་གཉིས་ཡོད་ལ། ཞིག་པ་གང་ཡིན་
དངོས་པོར་འཇོག་ན། རྒྱུན་གྱི་ཞིག་པ་ལ་དཔེར་མཚོན་ན། མཐོང་སྤང་གི་ས་བོན་
འགག་པ་དང་མཐོང་ལམ་བར་ཆད་མེད་ལམ་སྐྱེ་བ་དུས་མཉམ་ཞིང༌། མཐོང་ལམ་
བར་ཆད་མེད་ལམ་སྐྱེས་པ་དང་མཐོང་སྤང་གི་ས་བོན་སྐད་ཅིག་ཐ་མ་འགགས་པ་དུས་
མཉམ་དུ་འཇོག་དགོས་ལ། དེ་ལྟར་ན། དེ་འདྲའི་མཐོང་སྤང་གི་ས་བོན་སྐད་ཅིག་
ཐ་མ་འགགས་པའམ་ཞིག་པ་དེ་དངོས་པོ་ཡིན་ན་མཐོང་སྤང་སྐད་ཅིག་ཐ་མ་དེ་ཉིད་རང་

ཉིད་ཞིག་པ་དེའི་ངོ་བོར་སོང་བའི་རྒྱུན་དུ་འགྱུར་ན་དེའི་ཚེ་མཐོང་སྤང་གི་རྒྱུན་མ་ཆད་
པར་འགྱུར་ལ། དངོས་པོ་མིན་ན་ནི། དེ་ཉིད་མཐོང་སྤང་སྐད་ཅིག་ཐ་མ་དེའི་འདས་
པ་ཡིན་པས་འདས་པ་ཐམས་ཅད་དངོས་པོར་འདོད་པ་དང་ཇི་ལྟར་མི་འགལ། ཞེས་
དྭོགས་སློང་མཛད་ལ། 
དེ་ལ་པཎ་ཆེན་བསོད་ནམས་གྲགས་པ་མཆོག་གི་དབུ་མའི་སྤྱི་དོན་ཤོག ༦༦
བ༑ ལས། གཉེན་པོའི་སྟོབས་ཀྱིས་སྤང་བྱ་སྤངས་པའི་འགགས་པ་དང་མི་འདྲ་སྟེ།
དེ་ནི་རིགས་འདྲ་རྒྱུན་ཆད་པའི་སྒོ་ནས་འགགས་པ་ལ་བརྗོད། འདི་ནི་རིགས་འདྲ་སྔ་
མ་སྔ་མ་ལས་ཕྱི་མ་ཕྱི་མ་སྐྱེ་ཞིང་ལས་དེའི་འགགས་པ་ལས་དེའི་རྒྱུན་ཡིན་པའི་དབང་
དུ་བྱས་པའི་ཕྱིར། ཞེས་གསུངས་ལ། དེ་ལྟར་ན་ཞིག་པ་ལ་རྒྱུན་བཅས་ཀྱི་དངོས་པོ་
མེ་ལྟ་བུ་སྐད་ཅིག་སྔ་མ་ཕྱི་མའི་དུས་སུ་ཞིག་པ་དང་ཡང་མེའི་རིགས་འདྲའི་རྒྱུན་གྱི་ཐ་
མ་དུ་བའི་དུས་ན་ཞིག་པ་ལྟ་བུ་ད་དུང་མེའི་རྫས་རྒྱུན་མ་ཆད་པས་དེ་འདྲའི་ཞིག་པ་དངོས་
པོར་འཇོག་ཀྱང༌། སྣང་བའི་དབང་གིས་མུན་པ་སྐད་ཅིག་ཐ་མ་ཞིག་པ་དང་། དངོས་
གཉེན་སྐྱེས་པ་ན་དེའི་སྤང་བྱ་སྐད་ཅིག་ཐ་མ་ཞིག་པ་ལྟ་བུ་དངོས་པོར་མི་འཇོག་གམ་
དཔྱད་པར་བྱའོ།།
མ་འོངས་པ་དངོས་པོར་སྒྲུབ་ཚུལ་ནི། རྩ་ཤེ་ཊཱིཀ་ཆེན་ཤོག ༡༩༤ ལས།
མྱུ་གུ་སྐྱེ་འགྱུར་ད་ལྟ་མ་སྐྱེས་པའི་མ་འོངས་པའི་རྒྱུ་ཡང་རྐྱེན་སྔར་ཡོད་ཟད་ནས་མ་ཚང་
བ་ལ་བཞེད་དེ། མྱུ་གུ་ཞིག་པ་དངོས་པོར་འཇོག་པ་ལ་མ་འོངས་པ་ལ་ཡང་འདི་འདྲ་
ཞིག་བཞེད་དགོས་སོ། །ཞེས་གསུངས་ལ། གསུངས་འདི་ལ་གཞིག་ན། མར་མེ་སྐད་

ཅིག་ཐ་མ་ཞིག་པ་ན་དེའི་རིགས་འདྲ་མ་སྐྱེས་པ་ལྟ་བུ་དངོས་པོ་གང་དང་གང་ཡིན་རུང་
རང་ཉིད་ཀྱི་རིགས་རྒྱུན་མུ་མཐུད་ནས་གནས་པའི་རྒྱུ་ཟད་པའི་དབང་གིས་རིགས་འདྲ་
མ་སྐྱེས་པའི་མ་འོངས་པའི་རྒྱུ་ནི་རང་ཉིད་ཀྱི་རིགས་འདྲ་གནས་པའི་རྒྱུ་ཟད་པ་དེ་ཉིད་
ལ་འཇོག་ལ། འོན་ཀྱང་མ་འོངས་པ་ཐམས་ཅད་དེ་འདྲ་ཡིན་ཨེ་དགོས་སྙམ་སྟེ། དཔེར་
ན་ས་བོན་གྱི་དུས་སུ་མྱུ་གུ་མ་སྐྱེས་པ་ལྟ་བུ་མ་འོངས་པར་འཇོག་དགོས་ལ། དེ་འདྲའི་
མ་སྐྱེས་པ་ནི་ས་བོན་གྱི་སྔ་ལོག་ན་མྱུ་གུ་བསྐྱེད་བྱེད་ཀྱི་རྐྱེན་མ་ཚང་བ་ལས་ས་བོན་གྱི་
དུས་ན་མྱུ་གུ་མ་སྐྱེས་པ་དེ་ཉིད་བྱུང་བ་ཡིན་གྱི་མྱུ་གུ་སྐྱེད་བྱེད་ཀྱི་རྐྱེན་ཟད་པའི་དབང་
གིས་མིན་པས་སོ་སྙམ་ལ། དེས་ན་མ་སྐྱེས་པའི་མ་འོངས་པ་ལ་ཡང༌། སྐད་ཅིག་སྔ་
མ་སྔ་མའི་དུས་ན་ཕྱི་མ་ཕྱི་མ་མ་སྐྱེས་པའི་མ་འོངས་པ་དང་རིགས་འདྲ་གནས་པའི་རྐྱེན་
ཟད་པའི་དབང་གིས་མ་སྐྱེས་པའི་མ་འོངས་པ་སྟེ་རིགས་གཉིས་ཡོད་པར་མངོན་སྟེ།
སྟོང་ཐུན་སྐལ་བཟང་མིག་འབྱེད་ཤོག ༡༨༥ ན། ལས། དེ་བཞིན་དུ་དགུན་
གྱི་དུས་ཀྱི་ཞིང་ལ་མྱུ་གུ་རེ་ཞིག་མ་སྐྱེས་པའི་མ་འོངས་པའི་རྒྱུ་ཡང་སྔར་གྱི་རྒྱུ་ཟད་ཅིང་
ཕྱིས་ཀྱི་རྒྱུ་མ་སྐྱེས་པའི་སྒོ་ནས་རྒྱུ་རྐྱེན་མ་ཚང་བ་ཉིད་ལ་བཞེད་དོ། །ཞེས་གསུངས་
པའི་ཕྱིར། དེས་ན་མ་འོངས་པའི་རྒྱུ་ལ་སྔར་གྱི་རྒྱུ་ཟད་པ་དང་ཕྱིས་ཀྱི་རྒྱུ་རྐྱེན་ད་དུང་
མ་སྐྱེས་པའི་རྒྱུ་རྐྱེན་མ་ཚང་བའི་ཚུལ་གཉིས་གསུངས་སོ།།
མེ་ཚད་མས་མ་དམིགས་པའི་ས་ཕྱོགས་ན་དུ་བ་མ་སྐྱེས་པ་དང༌། སྣང་བའི་
དུས་ན་མུན་པ་མ་སྐྱེས་པ་དང༌། མཐོང་ལམ་རྣམ་གྲོལ་ལམ་པ་བའི་རྒྱུད་ལ་མཐོང་
སྤང་མ་སྐྱེས་པ་སོགས་སྐབས་འདིར་དངོས་པོར་འཇོག་པའི་མ་འོངས་པ་ཡིན་མིན་དཔྱད་
པར་བྱ་སྟེ། མེ་ཚད་མས་མ་དམིགས་པའི་ས་ཕྱོགས་ན་དུ་བ་མ་སྐྱེས་པ་ལྟ་བུ་དངོས་

པོ་ཡིན་ན། བུམ་པ་ཚད་མས་མ་དམིགས་པའི་ས་ཕྱོགས་ན་བུམ་པ་མ་སྐྱེས་པ་ཡང་དངོས་
པོར་འགྱུར་ལ། དེ་ལྟ་ན། དེ་ན་བུམ་པ་མེད་པ་ཡང་དངོས་པོར་འགྱུར་ཏེ། དེ་ན་
བུམ་པ་མེད་པ་ནི་བུམ་པ་བསྐྱེད་བྱེད་ཀྱི་རྐྱེན་མ་ཚོགས་པའི་དབང་གིས་ཡིན་པའི་ཕྱིར་
རོ༑ ༑ཡང་སྣང་བ་སྐྱེས་པའི་དུས་ན་མུན་པ་མ་སྐྱེས་པ་དེ་ལྟ་བུ་ཡང་དངོས་པོ་མིན་ན་
དེ་ཡིན་པར་ཐལ། སྣང་དུས་ན་མུན་པ་མ་སྐྱེས་པ་དེ་མུན་པ་སྐྱེད་པའི་རྐྱེན་མ་ཚང་བ་
དང་སྣང་བ་སྐྱེས་པ་གཉིས་ལས་བྱུང་བའི་ཕྱིར། ཞེས་སོགས་དྭོགས་སློང་མཛད་ལ།
མཁས་གྲུབ་བསྟན་དར་བའི་དབུ་མའི་མཐའ་དཔྱོད་ཤོག ༣༡༢ ལས།
འཇིག་གནས་གསུམ་བརྟགས་དོན་མ་བཙལ་བར་མིང་ཙམ་བརྡ་ཙམ་གྱིས་སྒོ་ནས་འཇོག་
པའི་ལུགས་ལ་ཆེས་འཐད་དེ། མར་མེ་ཤི་མ་ཤིའི་དབང་གིས་མུན་པ་སྐྱེས་མ་སྐྱེས། མྱུ་
གུའི་རྐྱེན་ཚང་མ་ཚང་གིས་མྱུ་གུ་སྐྱེས་མ་སྐྱེས་རྣམས་རྒྱུ་རྐྱེན་ལས་སྐྱེས་མ་སྐྱེས་རྣམ་
པ་ཀུན་ཏུ་མཚུངས་པའི་ཕྱིར་དང་། ཞེས་གསུངས་པས། མར་མེ་མ་ཤི་བར་གནས་
པ་དེ་མུན་པ་མ་སྐྱེས་པའི་རྒྱུ་དང༌། མར་མེ་ཤི་བ་དེ་མུན་པའི་སྐྱེས་པའི་རྒྱུར་བཞེད་
ལ༑ དེ་ལྟར་ན། སྤང་གཉེན་ལ་སྦྱར་ན་མཐོང་ལམ་རྣམ་གྲོལ་ལམ་ལ་གནས་པ་དེ་
དེའི་རྒྱུད་ལ་མཐོང་སྤང་མ་སྐྱེས་པའི་རྒྱུར་འགྱུར་ན། དེས་མཐོང་སྤང་སླར་མི་སྐྱེ་བའི་
ཆོས་ཅན་དུ་བྱས་ནས་སྤངས་པ་དེ་ཡང་དངོས་པོར་འགྱུར་ཞེས་རྩོད་པར་བྱེད་ལ་དེ་ལྟར་
ནའང་རྩ་ཤེ་ཊཱིཀ་ཆེན་ཤོག ༤༥༨ ལས། འདིར་ཉོན་མོངས་ཀྱི་ས་བོན་སྤངས་པ་
དང་ཉེར་ལེན་གྱི་ཕུང་པོའི་སྣང་བ་ནུབ་པའི་གཞིར་གྱུར་པའི་སེམས་ཀྱི་ཆོས་ཉིད་མྱང་
འདས་སུ་བྱ་ཡི། ཉོན་མོངས་ལ་སོགས་པའི་རྒྱུ་རྐྱེན་རྒྱུན་ཆད་པ་ལས་ཕྱི་མའི་རིགས་
འདྲ་མ་སྐྱེས་པ་ནི་མྱང་འདས་སུ་མི་བྱ་སྟེ། དེ་ནི་རྒྱུ་སྔ་མ་ཟད་པས་བསྐྱེད་པའི་མ་འོངས་

པར་བཤད་ཟིན་པའི་ཕྱིར་རོ། །ཞེས་གསུངས་སོ། །འདི་ལྟར་ན། སྤང་བྱའི་སྐད་
ཅིག་ཐ་མ་ཟད་པ་དེ་དེའི་རིགས་འདྲ་ཕྱི་མ་མ་སྐྱེས་པའི་རྒྱུར་འཇོག་དགོས་པར་མངོན་
པས་མཐོང་ལམ་རྣམ་གྲོལ་ལམ་པའི་རྒྱུད་ལ་མཐོང་སྤང་མ་སྐྱེས་པ་དེ་བར་ཆད་མེད་
ལམ་གྱི་དུས་ན་མཐོང་སྤང་གི་རྒྱུན་ཟད་པའམ་ཞིག་པ་དེ་ལས་སྐྱེས་པར་འཇོག་དགོས་
ལ༑ དེ་ལྟར་ན། རྫས་རྒྱུན་ཆད་པའི་ཞིག་པ་ཡང་དངོས་པོར་འདོད་དགོས་པར་འགྱུར་
དུ་དྭོགས་པས་དཔྱད་བྱའི་གནས་སོ།། 
༡༣ བུམ་པ་ཚད་མས་མ་དམིགས་པའི་ས་ཕྱོགས་ན་བུམ་པ་མ་སྐྱེས་པ་ལྟ་བུ་མ་སྐྱེས་
པའི་ཆ་གང་ཡིན་མ་འོངས་པའི་དངོས་པོར་མི་འཇོག་པར་མ་འོངས་པར་འཇོག་རྒྱུའི་
མ་སྐྱེས་པ་ལ། མྱུ་གུ་ལྟ་བུ་རང་ཉིད་སྐྱེ་བ་ལ་སྔོན་དུ་ཕྱོགས་པའི་སྐབས་སུ་རང་ཉིད་
སྐྱེ་བའི་བྱ་བ་འཇུག་བཞིན་པ་ཡིན་ཡང་ད་དུང་སྐྱེ་བའི་བྱ་བ་བྱས་མ་ཟིན་པས་ད་ལྟ་མ་
སྐྱེས་པ་ལྟ་བུ་ལ་མ་འོངས་པར་འཇོག་དགོས་པ་ལྟ་བུ་ཞིག་མཁས་གྲུབ་བསྟན་དར་བའི་
གསུང་ལས་བྱུང་སྟེ། དེ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༣༡༡ ལས། མྱུ་
གུའི་མ་འོངས་པ་དངོས་པོ་ཡིན་པར་ཐལ། དེའི་མ་འོངས་པ་འོངས་པའམ་སྐྱེས་པ་ལ་
སྔོན་དུ་ཕྱོགས་པ་ལ་བྱེད་པ་གང་ཞིག དེ་འོངས་པ་ལ་སྔོན་དུ་ཕྱོགས་པ་དང་སྐྱེས་པ་
ལ་སྔོན་དུ་ཕྱོགས་པ་རྒྱུས་སྐྱེས་པའི་ཕྱིར། དེར་ཐལ། དེ་འོངས་པ་དང་སྐྱེས་པ་རྒྱུས་
སྐྱེས་པའི་ཕྱིར། ཞེས་གསུངས། གསུང་འདིས་མ་འོངས་པ་དངོས་པོར་འཇོག་ཚུལ་
ལ་གོ་བ་ལེགས་པོ་ཞིག་སྟེར་ནུས་སམ་སྙམ་སྟེ། དེ་ཡང་མྱུ་གུ་ལྟ་བུ་ལ་མཚོན་ན་ས་
བོན་གྱི་དུས་ན་མྱུ་གུ་རང་ཉིད་སྐྱེ་བའི་བྱ་བ་འཇུག་བཞིན་པ་ཡིན་པས་དུས་དེར་མྱུ་གུ་
འོང་བཞིན་པ་ཡིན་ལ། འོན་ཀྱང་ད་དུང་དུས་དེར་མྱུ་གུ་མ་སླེབས་པའམ་མ་སྐྱེས་པ་

ནི་ས་བོན་ཀྱི་དུས་དེར་མྱུ་གུ་ཚང་བར་སླེབ་ཐུབ་པའི་རྒྱུ་རྐྱེན་ཚང་བ་སྔོན་དུ་མ་སོང་བའི་
དབང་གིས་ཡིན་པས་མྱུ་གུའི་དུས་ན་མྱུ་གུ་སླེབས་པའམ་སྐྱེས་པ་དེ་དེའི་སྔོན་དུ་དེ་བསྐྱེད་
པའི་རྒྱུ་རྐྱེན་ཚང་བ་ལས་སྐྱེས་པ་ལྟར་ས་བོན་གྱི་དུས་ན་མྱུ་གུ་མ་སླེབས་པའམ་མ་སྐྱེས་
པ་ཡང་དེའི་སྔོན་དུ་མྱུ་གུ་བསྐྱེད་པའི་རྒྱུ་རྐྱེན་མ་ཚང་བ་ལས་སྐྱེས་པར་འཇོག་དགོས་
པར་མཚུངས་པའོ་སྙམ་མོ།།
དུས་གསུམ་སོ་སོའི་མཚན་ཉིད་འཆད་པ་ན། བཞི་བརྒྱ་པའི་འགྲེལ་པ་ལས།
དེ་ལ་མ་འོངས་པ་ནི་ད་ལྟར་བའི་དུས་སུ་མ་ཕྱིན་པའོ། །འདས་པ་ནི་དེ་ཉིད་ལས་འདས་
པའོ༑ ༑ད་ལྟར་བྱུང་བ་ནི་སྐྱེས་ལ་མ་འགགས་པའོ། །ད་ལྟར་བྱུང་བ་ནི་ད་ལྟར་དམིགས་
པའི་ཕྱིར་གཙོ་བོ་ཡིན་གྱི་མ་འོངས་པ་དང་རྒལ་བ་དག་གིས་མ་འོངས་པ་དང་འདས་པའི་
དུས་གཉིས་རྣམ་པར་འཇོག་པ་ནི་གཙོ་བོ་མ་ཡིན་ནོ། །ཞེས་གསུངས་ལ། འདིར་འདས་
པ་དང་མ་འོངས་པ་གཉིས་དུས་གསུམ་གྱི་གཙོ་བོ་མ་ཡིན་པ་དང་ད་ལྟ་བ་དེ་དུས་གསུམ་
གྱི་གཙོ་བོ་ཡིན་པར་གསུངས་པའི་དོན་ལ། ཀུན་མཁྱེན་འཇམ་དབྱངས་བཞད་པ་མཆོག་
གི་དབུ་མ་ཆེན་མོ་ཤོག ༣༡༡ བ། ལས། དུས་གསུམ་གྱི་གཙོ་ཕལ་ཡོད་དེ། ད་ལྟར་
བ་དེ་རང་ཉིད་སྐྱེས་ལ་མ་ཞིག་པ་ཁོ་ན་ཡིན་པས་གཙོ་བོ་དང་། གཞན་མ་འོངས་པ་འདས་
པ་གཉིས་ཀྱི་ངོ་བོ་ད་ལྟར་བ་མ་སྐྱེས་པ་དང་ཞིག་པའི་སྒོ་ནས་འཇོག་པས་ཕལ་པ་ཡིན་
པའི་ཕྱིར། ཞེས་གསུངས་སོ།།
ཀུན་གཞི་མེད་པ་རང་བཞིན་གྱིས་གྲུབ་པ་ཞལ་གྱིས་མི་བཞེད་པ་ལ་ཐུག་ཚུལ་ནི།
པཎ་ཆེན་བསོད་ནམས་གྲགས་པ་མཆོག་གི་དབུ་མའི་སྤྱི་དོན་ཤོག ༦༤ བ། ལས

དེ་ཡང་ཀུན་གཞིའི་རྣམ་ཤེས་མི་འདོད་པ་རང་མཚན་གྱིས་གྲུབ་པ་མེད་པ་ལ་ཐུག་སྟེ།
རང་མཚན་གྱིས་གྲུབ་པ་ཁེགས་པས་གཏགས་པའི་ང་ཙམ་ལས་ཀྱི་བག་ཆགས་བསྒོ་བའི་
གཞིར་འཇོག་ཐུབ། དེ་ཐུབ་ན་ཀུན་གཞི་ཁས་ལེན་དོན་མེད་པའི་ཕྱིར། ཞེས་གསུངས་
ལ༑ དེ་ལ་སྐབས་འདིར་འགའ་ཞིག་གིས། ཐལ་འགྱུར་བས་ཚོགས་དྲུག་ལས་ངོ་བོ་
ཐ་དད་པའི་ཀུན་གཞིའི་རྣམ་ཤེས་མི་བཞེད་ཀྱང་སྤྱིར་ཀུན་གཞིའི་རྣམ་ཤེས་ཙམ་བཞེད་
པ་ཡིན་ཏེ། དཔལ་མགོན་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་ལས། ཇི་ལྟར་ཁབ་
ལེན་དང་ཉེ་བའི། །ལྕགས་ནི་མྱུར་དུ་ཡོངས་སུ་འཁོར། །དེ་ལ་སེམས་ནི་ཡོད་མིན་
ཏེ༑ ༑སེམས་དང་ལྡན་བཞིན་སྣང་བར་འགྱུར། །དེ་བཞིན་ཀུན་གཞིའི་རྣམ་ཤེས་ནི།།
བདེན་མིན་བདེན་པ་བཞིན་དུ་ནི། །གང་ཚེ་འགྲོ་འོང་གཡོ་བར་འགྱུར། །ཞེས་གསུངས་
པ་དང༌། དེའི་དོན་འགྲེལ་པ་ན། རྣམ་བཤད་དགོངས་པ་རབ་གསལ་ཤོག ༢༤༤ ལས།
ཀུན་གཞི་བདེན་པར་མེད་ཀྱང་བདེན་པར་ཡོད་པ་ལྟར་འགྲོ་འོང་གི་གཡོ་བ་དང་བཅས་
པར་སྣང་ངོ༌། །ཞེས་སྟོན་པ་ཡིན་པས། གཞུང་གཞན་ནས་བཤད་པ་ལྟར་གྱི་ཀུན་གཞི་
རྣམ་ཤེས་རང་གི་མཚན་ཉིད་ཀྱིས་གྲུབ་པ་ཁས་ལེན་པ་ནི་མིན་ནོ། །ཞེས་གསུངས་པའི་
ཕྱིར་ན་སྐྱེ་བ་འདོར་ལེན་བྱེད་པའི་ཡིད་ཀྱི་རྣམ་ཤེས་ལ་སྤྱིར་ཀུན་གཞིར་ཐ་སྙད་མཛད་
འདུག་པའི་ཕྱིར་ཞེས་གསུངས་ལ། ལ་ལས་གོང་གི་བྱང་ཆུབ་སེམས་འགྲེལ་དང་དགོངས་
པ་རབ་གསལ་གྱི་གསུང་དེའི་དགོངས་པ་ནི། སྐྱེ་བ་འདོར་ལེན་ཀུན་བྱེད་པའི་གཞིའི་
རྣམ་ཤེས་ལ་ཀུན་གཞི་ཞེས་ཚིག་བསྡུ་བྱས་པ་ཙམ་ཡིན་གྱི་དེ་ཉིད་གྲུབ་མཐའ་ལ་གྲགས་
པའི་ཀུན་གཞིའི་རྣམ་ཤེས་སུ་ཞལ་གྱིས་བཞེད་པའི་ཁུངས་སུ་མི་འགྲོ་གསུང་མཁན་ཡང་
མཆིས༑

པཎ་ཆེན་བསོད་ནམས་གྲགས་པ་མཆོག་གིས་དབུ་མའི་སྤྱི་དོན་ཤོག ༦༨ ན།
ལས༑ མགོན་པོ་ཀླུ་སྒྲུབ་ཀྱིས་ཀུན་གཞི་བཤད་པ་མ་ཡིན་ནམ་ཞེ་ན། མ་ཡིན་ཏེ། ལུང་
དེའི་དོན་ལྕགས་དང་ཤིང་ལ་སོགས་པ་ལ་སེམས་མེད་ཀྱང་ཡོད་པ་ལྟར་གཡོ་བ་གཞིན་
དུ༑ ཀུན་གཞིའི་རྣམ་ཤེས་ཞེས་མིང་གིས་བསྙད་པའི་ཡིད་ཀྱི་རྣམ་ཤེས་བདེན་པར་མེད་
ཀྱང་ཡོད་པ་ལྟར་འགྲོ་འོང་གི་གཡོ་བ་དང་བཅས་པར་སྣང་ཞེས་བཤད་པས་ཆོག་པའི་
ཕྱིར༑ ཞེས་གསུངས་སོ།། 
ཐལ་འགྱུར་པའི་ལུགས་འདིར། བག་ཆགས་དང༌། དེ་བསྒོ་བའི་གཞིའི་ངོས་
འཛིན་དང་། བག་ཆགས་ཇི་ལྟར་བསྒོ་ཚུལ་བཅས་ཀྱི་སྐོར་ལ་ཅུང་ཟད་དཔྱད་ན། དེ་
ལ་དབུ་མའི་རྣམ་བཤད་དགོངས་པ་རབ་གསལ་ཤོག༢༣༣ ལས། ཇི་ལྟར་ཀུན་གཞི་
རྣམ་ཤེས་ཁས་ལེན་པ་རྣམས་ཀྱི་ལྟར་ན། ཉོན་ཡིད་ཀྱིས་ངའོ་སྙམ་དུ་དམིགས་པའི་
གཞིར་གྱུར་པའི་ཀུན་གཞི་རྣམ་ཤེས་བག་ཆགས་ཀྱི་གནས་སུ་འདོད་པ་དེ་བཞིན་དུ་ལུགས་
འདིས་ཀྱང་ངའོ་སྙམ་པ་ཙམ་གྱི་བློ་ལྷན་སྐྱེས་ཀྱི་དམིགས་པ་དེ་ཉིད་བག་ཆགས་བསྒོ་བའི་
གཞིར་བཞེད་དོ། །འོ་ན། འཇུག་འགྲེལ་ལས། སེམས་ཀྱི་རྒྱུད་བག་ཆགས་ཀྱི་གཞིར་
གསུངས་པ་ཇི་ལྟར་ཡིན་ཞེ་ན། ང་ཙམ་དེ་ཉིད་སེམས་རྣམ་ཤེས་ལ་བརྟེན་ནས་བཏགས་
པའི་རྒྱུད་ཡིན་པས་སེམས་ཀྱི་རྒྱུད་ཅེས་ཀྱང་བྱ་ལ། སེམས་ཉིད་ཀྱི་རིགས་འདྲ་ལ་དེའི་
རྒྱུད་ཅེས་པ་ལྟར་ན། དེ་ཡང་རེ་འགའ་བའི་བག་ཆགས་བསྒོ་བའི་གཞིར་འགྱུར་རོ། །ཞེས་
གསུངས༑
སྐབས་འདིར་དཔྱད་པར་བྱ་བ་ནི། ལུགས་འདིར་བག་ཆགས་སྒོ་གཞི་ལ་ང་
ཙམ་དང་རྣམ་ཤེས་གཉིས་ཡོད་མེད་དང་། འཇུག་ཤེས་གང་དང་གང་གིས་བགས་ཆགས་

བསྒོ་བ་ན་སེམས་དང་ང་ཙམ་གཉིས་རེའི་སྟེང་དུ་ངེས་པར་བསྒོ་བར་འཇོག་དགོས་མིན་
དང་༑ དགོས་ན་དགེ་མི་དགེ་ལུང་མ་བསྟན་གྱི་ཤེས་པས་བག་ཆགས་ནམ་འཇོག་ཀྱང་
དེའི་བསྒོ་གཞིར་རྣམ་ཤེས་ཞིག་ངེས་པར་དགོས་པར་ཐལ་ལ། དེ་ལྟར་ན་མི་དགེ་བའི་
སེམས་ཀྱི་རྗེས་ལ་དགེ་སེམས་དང་དེ་ལས་ཟློག་པ་སྐྱེས་སྐབས་མི་དགེ་བའི་སེམས་ཀྱི་
བག་ཆགས་བསྒོ་གཞིར་དགེ་སེམས་དང་དགེ་སེམས་ཀྱི་བག་ཆགས་བསྒོ་གཞིར་མི་དགེ་
བ་འཇོག་དགོས་པ་སོགས་ཀུན་གཞི་འདོད་པས་དེ་མི་འདོད་པ་ལ་སྐྱོན་བརྗོད་པ་རྣམས་
སྤོང་དཀའ་ལ། མི་དགོས་ན། བག་ཆགས་ནམ་འཇོག་ང་ཙམ་གཅིག་པུའི་སྟེང་ན་
བསྒོ་བར་སྨྲ་ནའང་ལུགས་འདིར་རྟེན་འབྲེལ་ཡན་ལག་བཅུ་གཉིས་ཀྱི་ནང་མཚན་གཉིས་
པ་འདུ་བྱེད་དང༌། དེས་གང་དུ་བག་ཆགས་བསྒོ་བའི་གཞི་གསུམ་པ་རྣམ་ཤེས་ཁས་
ལེན་དགོས་པ་དང་། གོང་དུ་དྲངས་པའི་རྣམ་བཤད་དགོངས་པ་རབ་གསལ་གྱི་གསུང་
ལས་ཀྱང་གནས་སྐབས་པའི་བག་ཆགས་བསྒོ་བའི་གཞིར་སེམས་ཡོད་པར་གསུངས་པ་
དང་ཡང་འགལ་ལོ། །གཏན་གྱི་བསྒོ་གཞི་ང་ཙམ་དང་རེ་འགའ་བའི་བསྒོ་གཞིར་སེམས་
ཡོད་པར་འདོད་ན། ང་ཙམ་གྱི་སྟེང་ན་བག་ཆགས་མི་འཇོག་པར་སེམས་ཁོ་ནའི་སྟེང་
ན་བག་ཆགས་འཇོག་ཚུལ་ཞིག་ཡོད་དམ་མེད། ཡོད་ན་འཇུག་ཤེས་ཀྱིས་བག་ཆགས་
འཇོག་པ་ན། ང་ཙམ་བསྒོ་གཞིར་མི་དགོས་པར་སེམས་ཀྱི་སྟེང་ན་བག་ཆགས་འཇོག་
ཐུབ་ཚུལ་ཞིག་ཡོད་པས་དེ་ལྟར་ན་ང་ཙམ་བསྒོ་གཞིར་མི་དགོས་པར་ཐལ་བ་དང་། མེད་
ན་ནམ་སེམས་ཀྱི་སྟེང་ན་བག་ཆགས་བསྒོ་ན་ཡང་ང་ཙམ་གྱི་སྟེང་ནའང་མཉམ་དུ་བསྒོ་
བས་ང་ཙམ་དེ་གཏན་གྱི་བསྒོ་གཞི་དང༌། སེམས་དེ་རེ་འགའ་བའི་བསྒོ་གཞིར་འཇོག་
ཚུལ་ཇི་ལྟར་ཡིན། འཇུག་ཤེས་རྣམས་ཀྱིས་སོ་སོའི་བག་ཆགས་བསྒོ་བ་ན། ང་ཙམ་

ཁོ་ནའི་སྟེང་ན་བསྒོ་ལ་སེམས་སྟེང་ན་མི་བསྒོ་བ་དང་། ཡང་སེམས་སྟེང་ན་བསྒོ་ལ་
ང་ཙམ་གྱི་སྟེང་ན་མི་བསྒོ་བ་དང་གཉིས་ཀར་བསྒོ་བའི་སྐབས་དེ་འདྲ་འཇོག་རྒྱུ་ཡོད་མེད་
སོགས་དཔྱད་དགོས་པ་ཡོད་དོ།། 
དེ་ལ་སྐབས་འདིར་ཀུན་མཁྱེན་འཇམ་དབྱངས་བཞད་པ་མཆོག་གིས་ཇི་ལྟར་
བཞེད་པ་ནི། དེ་ཉིད་ཀྱིས་མཛད་པའི་དབུ་མ་ཆེན་མོ་ཤོག ༣༠༩ ན། ལས། ཐོག་
མ་མེད་པ་ནས་བསགས་པའི་བག་ཆགས་འཛིན་པའི་བསྒོ་གཞི་ལ་ངའོ་སྙམ་པའི་བློ་ལྷན་
སྐྱེས་ཀྱི་དམིགས་ཡུལ་གཅིག་དགོས་ཀྱང་། གནས་སྐབས་ཀྱི་བག་ཆགས་བསྒོ་གཞི་ལ་
སེམས་ཀྱི་རིགས་འདྲའི་རྒྱུད་ཡོད་པའི་ཕྱིར། ཞེས་དང༌། ཡང་འདི་ལ་ཁ་ཅིག་ན་རེ།
བག་ཆགས་བསྒོ་གཞིའི་གང་ཟག་ལ་གཏན་གྱི་བསྒོ་གཞིས་ཁྱབ་པ། བག་ཆགས་བསྒོ་
གཞིའི་སེམས་རྒྱུད་ལ་རེ་འགར་བསྒོ་གཞིས་ཁྱབ་པར་ཐལ། རྣམ་བཤད་ཀྱི་ལུང་དེའི་
ཕྱིར་ན་མ་ཁྱབ་ཅེས་བག་ཆགས་བསྒོ་གཞིའི་གང་ཟག་ལ་གཏན་གྱི་བསྒོ་གཞི་ཡིན་པས་
མ་ཁྱབ་པ་དང་། དེ་བཞིན་བག་ཆགས་བསྒོ་གཞིའི་སེམས་ལ་རེ་འགར་བའི་བསྒོ་གཞིས་
མ་ཁྱབ་པ་ལྟ་བུར་གསུངས་པ་དང་།
ཡང་དབུ་མ་ཆེན་མོ་ཤོག ༣༡༠ ན། ལས། གཞན་ཡང་གང་ཟག་གི་གདགས་
གཞིའི་སེམས་རྒྱུད་ལ་ཐོག་མེད་ནས་འོངས་པ་མེད་པར་ཐལ། ཐོག་མེད་ནས་བག་ཆགས་
བསྒོས་པའི་སེམས་ཡོད་ཀྱང་སེམས་ཀྱི་རྒྱུད་མེད་པའི་ཁྱད་པར་མི་ཐད་པའི་ཕྱིར། ཞེས་
གསུངས་སོ། །ཡང་ཀུན་མཁྱེན་བླ་མས་ལས་ཀྱི་ཞིག་པ་ལ་དགེ་མི་དགེ་ལུང་མ་བསྟན་གསུམ་
ག་ཡོད་པར་བཞེད་པ་མངོན་ཏེ། དབུ་མ་ཆེན་མོ་ཤོག 312 བ། ལས། ལས་ཞིག་
ནས་བག་ཆགས་ཙམ་ལས་མེད་ཀྱང་རྣམ་སྨིན་མ་ཟད་པའི་ལས་དགེ་བའི་ཞིག་པ་དགེ་

བ༑ དེ་མ་ཟད་པའི་མི་དགེ་བའི་ཞིག་པ་མི་དགེ་བ་ཡིན་པའི་ཕྱིར་རོ། །ཞེས་གསུངས་
པའི་ཕྱིར།
དམ་བཅའ་ཕྱི་མ་རྣམས་རང་བཞིན་གྱིས་མ་གྲུབ་པ་ཞལ་གྱིས་བཞེད་པ་ལ་ཐུག་
ཚུལ་ནི། པཎ་ཆེན་བསོད་ནམས་གྲགས་པ་མཆོག་གིས་མཛད་པའི་དབུ་མའི་སྤྱི་དོན་
ཤོག 65 བ། ལས། ཡང་རང་རིག་མི་འདོད་པ་རང་གི་མཚན་ཉིད་ཀྱིས་གྲུབ་པ་
མེད་པ་ལ་ཐུག་སྟེ། ཡུལ་ཅན་གྱི་ཤེས་པ་རང་གི་མཚན་ཉིད་ཀྱིས་གྲུབ་པ་ཁེགས་པས་
ཡུལ་གྲུབ་པ་ལ་ལྟོས་ནས་ཡུལ་ཅན་འཇོག་པར་གྲུབ། དེ་གྲུབ་པས་ཡུལ་འཇལ་བྱེད་
ལས་ལོགས་སུ་ཡུལ་ཅན་འཇལ་བྱེད་ཀྱི་རང་རིག་མེད་པར་གྲུབ་པའི་ཕྱིར། རང་རྒྱུད་
ཀྱི་རྟགས་ཡང་དག་མི་འདོད་པ་རང་མཚན་གྱིས་གྲུབ་པ་མེད་པ་ལ་ཐུག་སྟེ། དེ་ཁེགས་
པས་རང་ངོས་ནས་གྲུབ་པའི་རྟགས་ཡང་དག་མེད་པར་གྲུབ་ཅིང་། རང་རྒྱུད་ཀྱི་དོན་
ཡང་རང་དབང་དུ་གྲུབ་པ་ལ་སྔར་བཤད་པ་ལྟར་ཡིན་པའི་ཕྱིར། ཕྱི་དོན་འདོད་པ་རང་
མཚན་གྱིས་གྲུབ་པ་མེད་པ་ལ་ཐུག་སྟེ། དེ་ཁེགས་པས་འཇིག་རྟེན་གྱི་ཐ་སྙད་ལ་ཇི་ལྟར་
གྲགས་པ་བཞིན་དུ་ནང་ཤེས་རྒྱུད་ཀྱིས་མ་བསྡུས་པའི་གཟུགས་སོགས་ཡོད་པར་གྲུབ། དེ་
གྲུབ་པས་ཕྱི་དོན་ཡོད་པར་གྲུབ་པའི་ཕྱིར། ཉན་རང་འཕགས་པས་ཆོས་ཀྱི་བདག་མེད་
རྟོགས་པར་འདོད་པ་རང་མཚན་གྱིས་གྲུབ་པ་མེད་པ་ལ་ཐུག་སྟེ། དེ་ཁེགས་པས་གང་
ཟག་རང་མཚན་གྱིས་གྲུབ་པས་སྟོང་པ་གང་ཟག་གི་བདག་བཀག་པའི་སྟོང་ཉིད་ཕྲ་མོ་
དང་༑ གང་ཟག་རང་མཚན་གྱིས་གྲུབ་པར་འཛིན་པའི་བློ་གང་ཟག་གི་བདག་འཛིན་
དུ་གྲུབ། དེ་གཉིས་གྲུབ་པས་གང་ཟག་གི་བདག་འཛིན་ས་བོན་དང་བཅས་པ་སྤོང་བ་
ལ་གང་ཟག་རང་མཚན་གྱིས་གྲུབ་པས་སྟོང་པ་རྟོགས་དགོས་པར་གྲུབ། དེ་གྲུབ་པས་

ཉན་རང་འཕགས་པ་རྣམས་ཀྱིས་ཕུང་སོགས་ཀྱི་ཆོས་རང་བཞིན་གྱིས་གྲུབ་པས་སྟོང་པ་
རྟོགས་པར་འགྲུབ་པའི་ཕྱིར། བདེན་འཛིན་ཉོན་སྒྲིབ་ཏུ་འདོད་པ་རང་མཚན་གྱིས་གྲུབ་
པ་མེད་པ་ལ་ཐུག་སྟེ། དེ་ཁེགས་པས་གང་ཟག་དང་ཆོས་རང་བཞིན་གྱིས་གྲུབ་པར་
འཛིན་པའི་མ་རིག་པ་དེ་རིག་པ་ཡེ་ཤེས་ཀྱི་འགལ་ཟླ་མི་མཐུན་ཕྱོགས་སུ་གྱུར་པའི་མ་
རིག་པར་གྲུབ། དེ་གྲུབ་པས་བདེན་འཛིན་ཉོན་སྒྲིབ་ཏུ་འགྲུབ་པའི་ཕྱིར། ཞེས་གསུངས།
དེ་ལྟར་དགག་པའི་དམ་བཅའ་ཆེན་པོ་གསུམ་དང་སྒྲུབ་པའི་དམ་བཅའ་ཆེན་
པོ་ལྔ་སྟེ་དམ་བཅའ་ཆེན་པོ་བརྒྱད་བཞེད་པའི་གནད་ནི། ལུགས་འདིས་ཆོས་རྣམས་
རང་བཞིན་གྱིས་གྲུབ་པ་རྡུལ་ཙམ་ཡང་མེད་ཀྱང་དེ་ལ་བྱ་བྱེད་ཐམས་ཅད་བསྙོན་མེད་
དུ་འཇོག་ཤེས་པའི་གནད་འདི་ལ་བརྟེན་ནས་ཡིན་ཏེ། པཎ་ཆེན་བསོད་ནམས་གྲགས་
པ་མཆོག་གིས་མཛད་པའི་དབུ་མའི་མཐའ་དཔྱོད་ཤོག ༥༡ན། ལས། རང་གི་ལུགས་
ནི་ཆོས་རྣམས་རང་གི་མཚན་ཉིད་ཀྱིས་མ་གྲུབ་ཅིང་། བརྟེན་ནས་བཏགས་པ་ཙམ་ཡིན་
པའི་རྒྱུ་མཚན་གྱིས་ཀུན་གཞིའི་རྣམ་ཤེས་མེད་པར་ཁས་ལེན་པ་སོགས་ཀྱི་གྲུབ་མཐའ་
ཐལ་འགྱུར་བའི་ཐུན་མོང་མ་ཡིན་པའི་གྲུབ་མཐའ་ཡིན་ནོ། །ཞེས་གསུངས་པའི་ཕྱིར།
དེའི་ཚུལ་ཅུང་ཟད་སྤྲོས་ཏེ་བརྗོད་ན། རྒྱལ་ཚབ་ཆོས་རྗེས་མཛད་པའི་དཀའ་
གནད་བརྒྱད་ཀྱི་ཟིན་བྲིས་ཤོག ༡ ལས། གཞིའི་གནས་སྐབས་སུ་ཐ་སྙད་དུ་རང་མཚན་
དང་ཀུན་གཞི་ཁས་མི་ལེན་ཞིང་ཕྱི་དོན་ཁས་ལེན་པ་དང༌། ལམ་གྱི་གནས་སྐབས་སུ་
དེ་ཉིད་རྟོགས་པའི་ཐབས་སུ་རང་རྒྱུད་དང་རང་རིག་ཁས་མི་ལེན། སྒྲིབ་གཉིས་ཀྱི་འཇོག་
ཚུལ་དང་ཉན་རང་ལ་ཆོས་རང་བཞིན་མེད་པར་རྟོགས་པ་ཁས་ལེན་པའི་ཚུལ་དང་།
འབྲས་བུའི་གནས་སྐབས་སུ་སངས་རྒྱས་ལ་ཇི་སྙེད་པ་མཁྱེན་པའི་ཚུལ་ཏེ། ཞེས་ལུགས་

འདིས་རང་གི་གྲུབ་མཐའ་རྣམ་པར་གཞག་པ་ན་གཞི་ལམ་འབྲས་གསུམ་གྱི་འཇོག་ཚུལ་
རང་མཚན་ཞལ་གྱིས་བཞེད་པའི་གྲུབ་མཐའ་གཞན་ཀུན་ལས་ཁྱད་པར་འཕགས་པའི་
གྲུབ་མཐའི་བཞེད་སྲོལ་ཐུན་མོང་མིན་པའི་ཁྱད་ཆོས་ཆེན་པོ་བརྒྱད་པོ་གོང་དུ་སྨྲོས་པ་
རྣམས་འཇོག་ཚུལ་གསུངས་ཏེ། 
དེ་ཡང་ཐོག་མར་གཞི་བདེན་བཞིའི་གནས་ཚུལ་གཏན་ལ་ཕབ་པ་ན། སྡུག་
བདེན་གང་ལས་འབྱུང་བའི་རྒྱུ་ཀུན་འབྱུང་གིས་བསྡུས་པའི་ལས་ཉོན་གཉིས་ཀྱི་རྩ་བ་
གང་ཟག་དང་ཆོས་རང་བཞིན་གྱིས་གྲུབ་པར་འཛིན་པའི་བདག་འཛིན་མ་རིག་པ་འདི་
ཉིད་ལ་ཐུག་པར་གྲུབ་པས་གང་ཟག་དང་ཆོས་རང་བཞིན་གྱིས་གྲུབ་པར་འཛིན་པའི་བདག་
འཛིན་ཉིད་འཁོར་བའི་རྩ་བར་གྲུབ་ལ། དེ་གྲུབ་པས་འཁོར་བ་ལས་གྲོལ་བ་ལ་བདག་
འཛིན་ས་བོན་དང་བཅས་པ་སྤོང་དགོས་པས་ཐེག་པ་གསུམ་པོ་གང་གི་སྒོར་བཞུགས་ཀྱང་
ཆོས་ཀྱི་བདག་མེད་གཙོ་བོར་བསྒོམས་པ་ལས་རང་རང་གི་ཐར་པ་མངོན་དུ་བྱེད་དགོས་
པ་འདི་གྲུབ་ལ། འདིའི་གནད་ཀྱིས་བདེན་འཛིན་ལ་ཉོན་སྒྲིབ་ཀྱིས་ཁྱབ་པ་དང༌། ཉན་
རང་འཕགས་པ་ལ་ཆོས་ཀྱི་བདག་མེད་རྟོགས་མྱོང་བས་ཁྱབ་པ་ལེགས་པར་གྲུབ་ཅིང་།
བདེན་བཞིའི་སྟེང་གི་རྣམ་པ་འཇོག་ཚུལ་ལ་རང་རྒྱུད་པ་མན་དང་ཐུན་མོང་མིན་པའི་
ཕྲ་མོའི་རྣམ་པ་འཇོག་པའང་འདི་སྟེང་ནས་ཐོན་པ་ཡིན་ནོ།།
དེ་བཞིན་དུ་གཞི་བདེན་བཞིའི་སྟེང་དུ་བདེན་པ་གཉིས་ཀྱི་གནས་ལུགས་གཏན་
ལ་ཕབ་པ་ནའང་བདེན་བཞིས་གཙོས་པའི་ཕྱི་ནང་གི་ཆོས་ཐམས་ཅད་རང་བཞིན་གྱིས་
གྲུབ་པ་རྡུལ་ཙམ་ཡང་མེད་ཅིང༌། ཐ་སྙད་དུ་མིང་དང་རྟོག་པས་ཕར་བཏགས་ཙམ་
གྱི་སྟེང་ནས་བྱ་བྱེད་ཐམས་ཅད་ཆེས་འཐད་པའི་བདེན་གཉིས་ཀྱི་རྣམ་གཞག་ཐུན་མོང་

མིན་པ་འདི་ཉིད་འཇོག་པའི་གནད་ཀྱིས་རྒྱུ་འབྲས་རྟེན་འབྲེལ་གྱི་བྱ་བྱེད་ཐམས་ཅད་
འཇིག་རྟེན་པའི་ཚད་མས་ཐ་སྙད་བཏགས་ཙམ་གྱིས་མ་ཚིམས་པར་ཐ་སྙད་དེ་དག་གང་
ལ་བཏགས་པའི་བཏགས་དོན་གདགས་གཞིའི་སྟེང་ནས་བཙལ་ཏེ་འཇོག་མི་དགོས་པར་
རྒྱུ་རྐྱེན་དང་གདགས་གཞི་རྟེན་འབྲེལ་ཚོགས་ཙམ་ལ་མིང་དང་རྟོག་པས་ཕར་བཏགས་
ཙམ་གྱི་སྟེང་དུ་བསྙོན་མེད་དུ་འཇོག་པར་བཞེད་པ་འདི་ལ་བརྟེན་ནས་ཕྱི་དོན་འཇིག་
རྟེན་པའི་ཐ་སྙད་པའི་ཚད་མ་ལ་གྲགས་པ་ལྟར་ཞལ་གྱིས་བཞེད་ཆོག་པ་དང་། ཡུལ་
དང་ཡུལ་ཅན་ཕན་ཚུན་ལྟོས་ནས་གྲུབ་པས་ཡུལ་འཇལ་བ་ཉིད་ཀྱིས་ཡུལ་ཅན་འགྲུབ་
པས་ཡུལ་ཅན་ཚད་མས་འགྲུབ་བྱེད་ཀྱི་ཚད་མ་གཞན་བཏགས་དོན་བཙལ་ནས་འཇོག་
མི་དགོས་པས་རང་རིག་ཞལ་གྱིས་མི་བཞེད་ལ།
དེ་ཡང་རང་རྒྱུད་པ་མན་གྱིས་ཡུལ་དང་ཡུལ་ཅན་གང་འཇོག་ཀྱང་བཏགས་
དོན་བཙལ་ནས་འཇོག་པས་དབང་ཤེས་ཚད་མ་ལ་གཟུགས་སོགས་དོན་ལྔ་སྣང་ཙམ་གྱིས་
འཇོག་མི་ཐུབ་པར་དེ་ལྟར་བློ་ལ་སྣང་བའི་གཟུགས་སོགས་འདི་རྣམས་ཕྱི་དོན་ཡུལ་སྟེང་
ནས་ཚུར་རྡུལ་ཕྲན་བསགས་ཏེ་གྲུབ་པའམ། ཡང་ན་ནང་ཤེས་པའི་རྫས་གང་དུ་ཡོད་
ཅེས་བཏགས་དོན་བཙལ་ཏེ་དཔྱད་པ་ན། ཉན་ཐོས་སྡེ་གཉིས་དང་མདོ་སྡེ་སྤྱོད་པའི་
དབུ་མ་རང་རྒྱུད་པ་རྣམས་ཀྱིས་རྡུལ་ཕྲན་ཆ་མེད་བསགས་ཏེ་གྲུབ་པར་འཇོག་ཅིང་།
སེམས་ཙམ་པ་དང་རྣལ་འབྱོར་སྤྱོད་པའི་དབུ་མ་རང་རྒྱུད་པ་རྣམས་ཀྱིས་ནང་ཤེས་པའི་
རྫས་སུ་འཇོག་པ་དེ་ལྟར་ཡིན་ལ། ལུགས་དམ་པ་འདིས་ནི། དེ་ལྟར་བཏགས་དོན་
བཙལ་ནས་འཇོག་བཟོད་པ་རྡུལ་ཙམ་ཡང་མེད་པས་ཡུལ་དང་ཡུལ་ཅན་གང་འཇོག་
མ་བརྟགས་པའི་ཚད་མ་ལ་གྲགས་ཙམ་གྱིས་ཚིམས་པར་བྱས་ཏེ་འཇོག་པར་བཞེད་པས།

གཟུགས་སོགས་རྣམས་དབང་ཤེས་ཚད་མ་ལ་སྣང་ཙམ་གྱིས་འཇོག་པ་ལྟར་ཕྱི་དོན་ཡང་
དེ་ལྟར་འཇོག་ཀྱང་ཕྱི་དོན་བཏགས་དོན་བཙལ་ཏེ་མི་འཇོག་པས་ཕྱི་དོན་ཞལ་གྱིས་བཞེད་
ཀྱང་རྡུལ་ཆ་མེད་ཁས་ལེན་མི་དགོས་པ་དེ་ལྟར་ཡིན་ལ། 
ལས་ལས་འབྲས་བུ་སྐྱེ་བའི་ཚུལ་ཡང་། ལས་གསོག་པ་པོའི་རྒྱུད་སྟེང་ནས་འབྲས་
བུ་རྣམ་སྨིན་བདེ་སྡུག་འགྲུབ་པའི་རྒྱུ་རྐྱེན་ལས་ཀྱི་རྟེན་འབྲེལ་ཚོགས་ཤིང་འགྱུར་བ་བྱེད་
པ་འདི་ལ་བརྟེན་ནས་མ་འོངས་པར་འབྲས་བུ་བདེ་སྡུག་སོ་སོར་མ་འཆོལ་བར་འབྱུང་
བ་ཡང་རྒྱུ་འབྲས་ཕན་ཚུན་ལྟོས་ནས་གྲུབ་པའི་རྟེན་འབྲེལ་གྱི་ཆོས་ཉིད་ལ་བརྟེན་ནས་
ཡིན་ལ། དེ་ཡང་། བདེ་སྡུག་གི་རྒྱུ་ལས་དགེ་སྡིག་རིམ་གྱིས་འགྱུར་བའི་དབང་གིས་
འབྲས་བུ་འབྱིན་ཞིང༌། ལས་འགྱུར་ཚུལ་ནི། ལས་དགེ་སྡིག་ཅི་ཡིན་རུང་དང་པོར་
སྐྱེས་ཤིང་དེ་ནས་ཞིག་པ་སྟེ་སྐྱེས་པ་དང་ཞིག་པའི་རིམ་པ་ལས་ནམ་ཞིག་འབྲས་བུ་ཆོས་
ཉིད་ཀྱིས་འབྱིན་པ་ཡིན་པས། ལས་སྐྱེས་པ་དང་འཇིག་པ་འབྲས་བུ་བསྐྱེད་བྱེད་ཀྱི་དངོས་
པོ་ཡིན་པ་བཞིན་དུ་ལས་ཞིག་པ་ཡང་དངོས་པོར་བཞེད་པས་ལས་སྐྱེས་ཞིག་རིམ་པར་
བརྒྱུད་པ་ལས་འབྲས་བུ་འབྱིན་པར་འཇོག་པས་ལས་ཀྱི་བག་ཆགས་གང་དུ་གནས་གཞི་
བཏགས་དོན་བཙལ་ནས་འཇོག་མི་དགོས་པས་ཀུན་གཞི་མི་བཞེད་ལ།
དབུ་མའི་ལྟ་བ་ཐོག་མར་གཏན་ལ་འབེབ་པའི་ཚེ་སྒྲུབ་བྱེད་ཀྱི་ཚུལ་གསུམ་ཚད་
མས་གྲུབ་ཚུལ་ཡང་རེ་ཞིག་ཕྱི་རྒོལ་གཞན་གྱི་ཤེས་པ་ལ་གྲགས་ཙམ་ལ་འཁྲིས་ཏེ་འཇོག་
པ་ལས་རྟགས་ཀྱི་ཚུལ་གསུམ་རང་དབང་དུ་ཚད་མས་གྲུབ་ཚུལ་མི་བཞེད་པས་རང་རྒྱུད་
ཀྱི་རྟགས་ཞལ་གྱིས་མི་བཞེད་པ་དེ་ལྟར་ཡིན་ནོ།།

མདོར་བསྡུ་ན། གཞི་བདེན་གཉིས་ཀྱི་འཇོག་ཚུལ་ཐུན་མོང་མ་ཡིན་པའི་གནད་
ཀྱིས་ལམ་ཐབས་ཤེས་ཀྱི་ངོ་བོ་དང༌། ལམ་གྱི་སྤང་བྱ་སྒྲིབ་གཉིས་ཀྱི་འཇོག་ཚུལ་ཐུན་
མོང་མ་ཡིན་པ་གྲུབ་ཅིང་། དེའི་གནད་ཀྱིས་འབྲས་བུ་སངས་རྒྱས་ཀྱི་སྐུ་གསུམ་གྱི་ངོ་
བོ་ཡང་གཞན་ལས་ཁྱད་དུ་ཞུགས་པའི་འཇོག་ཚུལ་གྲུབ་པ་ཡིན་ནོ།། ་བཏགས་
སྐབས་འདིར་རྣམ་མཁྱེན་གྱིས་ཤེས་བྱ་ཀུན་རྫོབ་པའི་ཆོས་ཇི་ལྟར་འཇལ་ཚུལ་
རྗེ་ཡབ་སྲས་ཀྱི་གསུང་ཟིན་ལ་བཞེད་ཚུལ་ཇི་ལྟར་ཡོད་འགོད་ན། དབུ་མའི་རྣམ་བཤད་
དགོངས་པ་རབ་གསལ་ཤོག ༢༠༠ ལས། མི་སྣང་ཡང་རྟོགས་པའི་ཤུགས་རྟོགས་
སངས་རྒྱས་ལ་བཞག་ཏུ་མི་རུང་བའི་ཕྱིར་སྣང་ནས་མཁྱེན་དགོས་པས་ཇི་སྙེད་པ་མཁྱེན་
པའི་ཡེ་ཤེས་དེའི་ངོར་ཡུལ་དང་ཡུལ་ཅན་གཉིས་སུ་སྣང་བའི་ཚུལ་གྱིས་མཁྱེན་པའོ། །ཞེས་
དང་༈ ཡང་དེ་ཉིད་ཤོག ༤༧༤ ལས། སངས་རྒྱས་ཀྱི་མངོན་སུམ་ལ་ཤུགས་རྟོགས་
མི་རུང་བས་སྣང་ནས་མཁྱེན་དགོས་སོ། །དེ་ཡང༌། རྣམ་པ་མ་ཤར་བར་མཁྱེན་པ་
འདིའི་ལུགས་མིན་པ་ནི་རིགས་པ་དྲུག་ཅུ་པའི་འགྲེལ་པ་ལས་གསལ་བར་བཤད་དོ། །ཞེས་
གསུངས༑
རྒྱལ་ཚབ་རིན་པོ་ཆེ་ནི། ཉིད་ཀྱིས་མཛད་པའི་སྤྱོད་འཇུག་རྣམ་བཤད་ཤོག ༣༨༣
ལས༑ ཁ་ཅིག་དབུ་མ་ལ་འཇུག་པའི་རྣམ་བཤད་ཀྱི་དོན་ཞིབ་ཏུ་མ་རྟོགས་པར་སངས་
རྒྱས་ཀྱི་ཡེ་ཤེས་དེ་ཉིད་ལ་རང་ཉིད་སྣང་བར་འདོད་པ་ནི་རིགས་པ་དང་འགལ་ཏེ། སྣང་
ཚུལ་གཉིས་ལས་མ་འདས་པས་ཐ་དད་དུ་སྣང་ན་སངས་རྒྱས་ཀྱི་ཡེ་ཤེས་སྣང་ཡུལ་ལ་
འཁྲུལ་པ་མི་སྲིད་པས་རང་ཉིད་རང་དང་ཐ་དད་དུ་ཁས་ལེན་དགོས་ལ། ཆུ་ལ་ཆུ་བཞག་

གི་ཚུལ་དུ་སྣང་ན་དེ་ཉིད་དོན་དམ་བདེན་པར་ཐལ་བ་ལྡོག་ཏུ་མེད་དོ། །སངས་རྒྱས་
ཀྱི་ཡེ་ཤེས་རང་ཉིད་ལས་ལྡོག་པ་ཐ་དད་པའི་རང་དང་གྲུབ་སྡེ་ངོ་བོ་གཅིག་པ་མཐའ་
དག་ལ་སྣང་ནས་རྟོགས་ལ། ཤུགས་རྟོགས་ཀྱི་ཐ་སྙད་འདོགས་སམ་མི་འདོགས་ཀྱང་
རུང་༑ རང་ཉིད་ལ་རང་ཉིད་མི་སྣང་ཡང་རྟོགས་པའོ། །སོ་སོའི་སྐྱེ་བོའི་སྔོ་འཛིན་
མངོན་སུམ་ཚད་མ་ལྟ་བུ་ཡིན་ན་རང་རིག་པའི་མངོན་སུམ་མི་སྲིད་པས་རང་ལ་རང་
ཉིད་མི་སྣང་ཡང་། རང་དང་གྲུབ་སྡེ་ངོ་བོ་གཅིག་པའི་ཆ་གཞན་རང་ལ་སྣང་ནས་རྟོགས་
པར་བཞག་མི་རིགས་པའི་ཕྱིར། སྔོན་པོ་དངོས་སུ་རྟོགས་པ་ལ་ལྟོས་པའི་ཤུགས་རྟོགས་
འབའ་ཞིག་ཡིན་ལ། དེ་འདྲ་བའི་ཤུགས་རྟོགས་ཀྱང་སངས་རྒྱས་ལ་མི་སྲིད་པའི་དོན་
དུ་ཤེས་པར་བྱའོ། །ཞེས་གསུངས།།
མཁས་གྲུབ་རིན་པོ་ཆེ་ནི། ཉིད་ཀྱིས་མཛད་པའི་སྟོང་ཐུན་ཤོག ༢༣༢ ན།
ལས༑ འོ་ན། སངས་རྒྱས་ཀྱི་ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་མི་མཁྱེན་ན་ཆོས་
ཐམས་ཅད་མཁྱེན་པ་འགལ་ཞིང་། ཤུགས་ལ་མཁྱེན་ན་སངས་རྒྱས་ཀྱི་ཡེ་ཤེས་ལ་ཤུགས་
རྟོགས་མེད་པར་སྨྲས་པ་ཉམས་ལ། དངོས་སུ་སྣང་ན་གཉིས་སྣང་དང་བཅས་པའམ་
གཉིས་སྣང་ནུབ་པ་གང་གི་སྒོ་ནས་མཁྱེན། དང་པོ་ལྟར་ན། རང་ཉིད་རང་ལས་ཐ་
དད་དུ་མ་གྲུབ་བཞིན་དུ་ཐ་དད་དུ་སྣང་བའི་ཕྱིར་འཁྲུལ་ཤེས་སུ་ཐལ་ལོ། །གཉིས་པ་
ལྟར་ན། རང་གིས་རང་ཉིད་གཉིས་སྣང་ནུབ་པའི་ཚུལ་གྱིས་མངོན་སུམ་དུ་རྟོགས་པའི་
ཕྱིར་རང་རིག་མངོན་སུམ་ཁས་བླང་པར་འགྱུར་རོ་ཞེ་ན། སངས་རྒྱས་ཀྱི་ཡེ་ཤེས་ཀྱིས་
སངས་རྒྱས་ཀྱི་ཡེ་ཤེས་ཤུགས་ལ་རྟོགས་པར་རིགས་པ་མ་ཡིན་ཏེ། ཅི་སངས་རྒྱས་ཀྱི་
ཡེ་ཤེས་དེ་སངས་རྒྱས་ཀྱི་ཡེ་ཤེས་ཀྱི་ཡུལ་ཡིན་ཀྱང་དངོས་སུ་སྣང་དུ་མི་རུང་བའི་རྒྱུ་

མཚན་ཅི་ཞིག་ཡོད། དངོས་སུ་སྣང་ན་སངས་རྒྱས་ཀྱི་ཡེ་ཤེས་དང་སངས་རྒྱས་ཀྱི་ཡེ་
ཤེས་རིག་བྱ་རིག་བྱེད་དུ་འགྱུར་དགོས་ཤིང་། དེ་ལྟར་ན་བྱ་བྱེད་གཅིག་ཏུ་འགྱུར་རོ་
ཞེ་ན། ཤུགས་ལ་རིག་པ་ལ་ཡང་རྣམ་པ་ཐམས་ཅད་དུ་མཚུངས་ཏེ། གཞན་དུ་ན་
ཤུགས་ལ་རིག་པས་རིག་པའི་གོ་མི་ཆོད་པར་ཐལ་བའི་ཕྱིར་རོ། །གལ་ཏེ་རང་གིས་
རང་ཉིད་དངོས་སུ་རིག་ན་རང་ལ་རང་གིས་རྣམ་པ་འཆར་དགོས་པ། དེ་ལྟར་རང་
ཉིད་རང་དང་འདྲ་བར་ཐལ་བའི་སྐྱོན་འབྱུང་ངོ་ཞེ་ན། རང་གིས་རང་ཉིད་དངོས་སུ་
རིག་ན་རྣམ་པ་མ་ཤར་བར་རིག་དགོས་སོ་ཞེས་ཁོ་བོས་བཟློག་ལ་སྨྲ་ཡིས་གནོད་བྱེད་
སྟོན་ཅིག ཡུལ་གཅིག་རྣམ་མེད་དུ་དངོས་སུ་རིག་ན་ཡུལ་ཐམས་ཅད་རྣམ་མེད་དུ་དངོས་
སུ་རིག་དགོས་སོ་ཞེ་ན། ཡུལ་གཅིག་གཉིས་སྣང་ནུབ་པའི་སྒོ་ནས་དངོས་སུ་རིག་ན་
ཡུལ་ཐམས་ཅད་གཉིས་སྣང་ནུབ་པའི་སྒོ་ནས་རིག་དགོས་སོ་ཞེས་བརྗོད་ན་གང་གིས་
འབྱེད༑ ཡུལ་གཅིག་དོན་དམ་ཡིན་ན། ཡུལ་ཐམས་ཅད་དོན་དམ་ཡིན་དགོས་པར་
ཐལ་ལོ་ཞེ་ན། ཡུལ་གཅིག་རང་ལས་ཐ་དད་མེད་ན། ཡུལ་ཐམས་ཅད་རང་ལས་ཐ་
དད་མེད་དགོས་པར་ཐལ་ལོ་ཞེས་བརྗོད་ན། ལན་ཅི་ཡོད། འོ་ན། སངས་རྒྱས་ཀྱི་
ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་གཉིས་སུ་སྣང་བའི་སྒོ་ནས་རྟོགས་སམ་གཉིས་སྣང་
ནུབ་པའི་སྒོ་ནས་རྟོགས། དང་པོ་ལྟར་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་
སངས་རྒྱས་ཀྱི་ཡེ་ཤེས་ལས་ཐ་དད་དུ་ཐལ། ཁྱོད་སངས་རྒྱས་ཀྱི་ཡེ་ཤེས་ལ་སངས་
རྒྱས་ཀྱི་ཡེ་ཤེས་ལས་གཉིས་སུ་སྣང་བ་གང་ཞིག དེ་སྣང་ཡུལ་ལ་མ་འཁྲུལ་པའི་ཤེས་
པ་ཡིན་པའི་ཕྱིར། གཉིས་པ་ལྟར་ན། དེ་ཆོས་ཅན། དོན་དམ་བདེན་པར་ཐལ། སངས་
རྒྱས་ཀྱི་ཡེ་ཤེས་ཀྱིས་གཉིས་སྣང་ནུབ་པའི་སྒོ་ནས་དངོས་སུ་རྟོགས་པའི་ཕྱིར། ཞེས་

རྣམ་པར་བརྟགས་ན་དང་པོ་ཁས་མི་ལེན་གྱི། ཕྱི་མའི་ཁྱབ་པ་ལ་ལན་བསྟན་པར་བྱ་
སྟེ༑ དེ་ཆོས་ཅན། ཁྱོད་སངས་རྒྱས་ཀྱི་ཡེ་ཤེས་གཉིས་སྣང་ནུབ་པའི་སྒོ་ནས་དངོས་
སུ་རྟོགས་ན་ཁྱོད་དོན་དམ་བདེན་པ་མིན་དགོས་པར་ཐལ། ཁྱོད་སངས་རྒྱས་ཀྱི་ཡེ་ཤེས་
ཀྱིས་གཉིས་སྣང་ནུབ་པའི་སྒོ་ནས་དངོས་སུ་རྟོགས་ན་ཁྱོད་སངས་རྒྱས་ཀྱི་ཡེ་ཤེས་དང་
གཅིག་ཡིན་པའི་རྒྱུ་མཚན་གྱིས་སངས་རྒྱས་ཀྱི་ཡེ་ཤེས་ཁྱོད་ལ་གཉིས་སྣང་ནུབ་པ་ཡིན་
དགོས༑ སངས་རྒྱས་ཀྱི་ཡེ་ཤེས་དང་གཅིག་ཡིན་ན་ཀུན་རྫོབ་ཡིན་དགོས་པའི་ཕྱིར།
ཞེས་གསུངས།
དེ་ལྟར་རྒྱལ་ཚབ་རིན་པོ་ཆེའི་ཐུགས་བཞེད་ནི། རྣམ་མཁྱེན་གྱིས་རྣམ་མཁྱེན་
རྟོགས་ཀྱང་དེ་དེ་ལ་མི་སྣང་བར་བཞེད་ལ་མཁས་གྲུབ་རིན་པོ་ཆེའི་ཐུགས་བཞེད་ནི། རྣམ་
མཁྱེན་གྱིས་རྣམ་མཁྱེན་གཉིས་སྣང་ནུབ་པའི་སྒོ་ནས་དངོས་སུ་རྟོགས་ཀྱང་དེ་ལ་དེ་རྣམ་
པ་མི་ཤར་བ་བཞེད་དོ།།
དེ་ལ་པཎ་ཆེན་བསོད་ནམས་གྲགས་པ་མཆོག་གི་བཞེད་ཚུལ་ནི། དེ་ཉིད་ཀྱིས་
མཛད་པའི་དབུ་མའི་སྤྱི་དོན་ཤོག ༦༡ ན། ལས། སངས་རྒྱས་ཀྱི་མཁྱེན་པས་
མཁྱེན་ན་མཁྱེན་པ་དེ་ལ་སྣང་དགོས་པའི་ཕྱིར་ཏེ། མཁྱེན་པ་དེ་ལ་ཤུགས་རྟོགས་མེད་
པའི་ཕྱིར། འོ་ན། སྤྱོད་འཇུག་དང་ཕར་ཕྱིན་གཉིས་ཀྱི་ཊཱིཀྐར་རྣམ་མཁྱེན་ལ་ཤུགས་
རྟོགས་བཤད་པ་དང་མི་མཐུན་ནོ་ཞེ་ན། སྐྱོན་མེད་དེ། རེ་ཞིག་ཊཱིཀྐ་གཉིས་དྲང་དོན་
དུ་འགྲེལ་བས་སོ། །ཞེས་དང༌། དེ་ཉིད་ཀྱིས་མཛད་པའི་དབུ་མའི་མཐའ་དཔྱོད་
ཤོག ༤༦བ། ལས། དེ་ཡང་རྒྱལ་ཚབ་རིན་པོ་ཆེའི་ཐུགས་བཞེད་ཀྱི་གཙོ་བོ་བརྗོད་
ན༑ ཤེས་བྱ་ཆོས་ཅན། རྣམ་མཁྱེན་གྱིས་རྣམ་མཁྱེན་དངོས་སུ་མ་རྟོགས་པར་ཐལ།

རྣམ་མཁྱེན་གྱིས་རྣམ་མཁྱེན་རང་ལ་སྣང་བའི་སྒོ་ནས་མ་རྟོགས་པའི་ཕྱིར། དེར་ཐལ།
དེས་དེ་གཉིས་སྣང་དང་བཅས་པའི་སྒོ་ནས་མ་རྟོགས་པ་གང་ཞིག དེས་དེ་གཉིས་སྣང་
ནུབ་པའི་ཚུལ་གྱིས་ཀྱང་མ་རྟོགས་པའི་ཕྱིར། རྟགས་དང་པོ་དེར་ཐལ། རྣམ་མཁྱེན་
རྣམ་མཁྱེན་ལ་གཉིས་སུ་མི་སྣང་བའི་ཕྱིར། དེར་ཐལ། རྣམ་མཁྱེན་རྣམ་མཁྱེན་ལ་
རྣམ་མཁྱེན་ལས་ཐ་དད་དུ་སྣང་བ་མ་ཡིན་པའི་ཕྱིར། མ་གྲུབ་ན། རྣམ་མཁྱེན་ཆོས་
ཅན༑ ཁྱོད་རྣམ་མཁྱེན་ལས་ཐ་དད་ཡིན་པར་ཐལ། ཁྱོད་རྣམ་མཁྱེན་ལ་རྣམ་མཁྱེན་
ལས་ཐ་དད་དུ་སྣང་བ་གང་ཞིག རྣམ་མཁྱེན་དེ་རང་གི་སྣང་ཡུལ་ལ་མ་འཁྲུལ་པའི་
ཤེས་པ་ཡིན་པའི་ཕྱིར་ཞེས་གསུངས་ནའང་། ཐལ་འགྱུར་གསུམ་པ་ལ་མ་ཁྱབ་པར་
ཐལ༑ རྣམ་མཁྱེན་རྣམ་མཁྱེན་ལ་ཐ་དད་དུ་མི་སྣང་ཞིང་དེ་དེ་ལ་གཉིས་སུ་མི་སྣང་
ཡང་༑ དེ་ལ་དེའི་ཡུལ་ཡུལ་ཅན་ཐ་དད་པ་གཉིས་སྣང་བའི་ཕྱིར། གཞན་ཡང་རྣམ་
མཁྱེན་གྱིས་རྣམ་མཁྱེན་གཉིས་སྣང་དང་བཅས་པའི་ཚུལ་གྱིས་རྟོགས་པར་ཐལ། རྣམ་
མཁྱེན་གྱིས་རྣམ་མཁྱེན་ཀུན་རྫོབ་པའི་སྣང་བ་དང་བཅས་པའི་ཚུལ་གྱིས་རྟོགས་པ་གང་
ཞིག སྐབས་འདིའི་གཉིས་སྣང་ཞེས་པ་ཀུན་རྫོབ་པའི་སྣང་བ་ལ་བྱེད་རིགས་པའི་ཕྱིར།
རྟགས་དང་པོ་དེར་ཐལ། རྣམ་མཁྱེན་ལ་རྣམ་མཁྱེན་སྣང་བ་དེ་ཀུན་རྫོབ་པའི་སྣང་བ་
ཡིན་པའི་ཕྱིར། དེར་ཐལ། རྣམ་མཁྱེན་ལ་རྣམ་མཁྱེན་སྣང་བ་གང་ཞིག རྣམ་མཁྱེན་
ཀུན་རྫོབ་ཡིན་པའི་ཕྱིར། དང་པོ་དེར་ཐལ། རྣམ་བཤད་ཀྱི་ལུགས་སྔར་དྲངས་པ་
ལྟར་དང༌། མི་སྣང་ཡང་རྟོགས་པའི་ཤུགས་རྟོགས་སངས་རྒྱས་ལ་བཞག་ཏུ་མི་རུང་
བའི་ཕྱིར་སྣང་ནས་མཁྱེན་དགོས་པས་ཇི་སྙེད་པ་མཁྱེན་པའི་ཡེ་ཤེས་དེའི་ངོར་ཡུལ་དང་
ཡུལ་ཅན་གཉིས་སུ་སྣང་བའི་ཚུལ་གྱིས་མཁྱེན་པའོ། །ཞེས་གསུངས་པས་ལེགས་པར་

གྲུབ་པའི་ཕྱིར། གཞན་ཡང་ཤེས་བྱ་ཆོས་ཅན། སྐབས་འདིའི་གཉིས་སྣང་ནུབ་ཅེས་
པ་ཐ་དད་ཀྱི་སྣང་བ་ནུབ་པ་ལ་བྱེད་རིགས་པར་ཐལ། གཉིས་སྣང་དང་བཅས་ཞེས་
པ་ཐ་དད་པའི་སྣང་བ་ལ་བྱེད་རིགས་པའི་ཕྱིར། རྟགས་ཞལ་གྱིས་བཞེས། འདོད་ན།
རྣམ་མཁྱེན་དོན་དམ་བདེན་པ་ལ་གཉིས་སྣང་མ་ནུབ་པར་ཐལ། རྣམ་མཁྱེན་རྣམ་མཁྱེན་
ལ་དོན་དམ་བདེན་པ་དང་ཐ་དད་དུ་སྣང་བའི་ཕྱིར། ཁྱབ་པ་ཁས། རྟགས་དེར་ཐལ།
རྣམ་མཁྱེན་དོན་དམ་བདེན་པ་དང་ཐ་དད་ཡིན་པའི་ཕྱིར། ཞེས་གསུངས་ལ།
ཡིག་ཆའི་གསུང་དེའི་སྙིང་པོ་བརྗོད་ན། རྒྱལ་ཚབ་རིན་པོ་ཆེས་རྣམ་མཁྱེན་
གྱིས་རྣམ་མཁྱེན་དངོས་སུ་རྟོགས་ན་དེ་དེ་ལ་སྣང་བའི་སྒོ་ནས་རྟོགས་དགོས། དེ་ལྟར་
ན་རྣམ་མཁྱེན་གྱིས་རྣམ་མཁྱེན་མཁྱེན་པ་ནི། གཉིས་སྣང་དང་བཅས་པའི་ཚུལ་གྱིས་
རྟོགས་ན་རྣམ་མཁྱེན་རྣམ་མཁྱེན་དང་ཐ་དད་དུ་སྣང་བའི་སྒོ་ནས་མཁྱེན་དགོས་པས་
རྣམ་མཁྱེན་འཁྲུལ་ཤེས་སུ་ཐལ་བ་དང༌། རྣམ་མཁྱེན་གྱིས་རྣམ་མཁྱེན་གཉིས་སྣང་
ནུབ་པའི་སྒོ་ནས་མཁྱེན་ན་རྣམ་མཁྱེན་དོན་དམ་བདེན་པར་ཐལ་བའི་སྐྱོན་ཡོད་པས། རྣམ་
མཁྱེན་གྱིས་རྣམ་མཁྱེན་མཁྱེན་པའི་ཚེ་དེ་ལ་དེ་མི་སྣང་བའི་ཤུགས་རྟོགས་སུ་བཞེད་པ་
ལ་དྭོགས་གཅོད་ཀྱི་ཐལ་བ་འཕེན་པ་མཛད་དོ། །དེའི་ཚུལ་ཡང་སྐབས་འདིར་གཉིས་
སྣང་དང་བཅས་ནུབ་ཅེས་པ་རྒྱལ་ཚབ་རྗེའི་གསུང་ཟིན་ལ་ཐ་དད་དུ་སྣང་བ་དང་བཅས་
མ་བཅས་ལ་མཛད་ཀྱང༌། དེ་མི་རིགས་ཏེ། དེ་ལྟར་ན་རྣམ་མཁྱེན་གྱིས་དོན་དམ་
བདེན་པར་མཁྱེན་པ་ན་ཡང་རྣམ་མཁྱེན་ལ་དོན་དམ་བདེན་པ་རང་ལས་ཐ་དད་དུ་སྣང་
བ་ཡོད་པས་དེས་དེ་གཉིས་སྣང་དང་བཅས་པའི་ཚུལ་གྱིས་གཟིགས་པར་ཐལ་བ་དང་།
སྐབས་འདིར་གཉིས་སྣང་དང་བཅས་ནུབ་ཅེས་པ་ཀུན་རྫོབ་པའི་སྣང་བ་དང་བཅས་མ་

བཅས་ལ་བྱེད་དགོས་པས་རྣམ་མཁྱེན་གྱིས་རྣམ་མཁྱེན་མཁྱེན་པ་ན། རྣམ་མཁྱེན་རྣམ་
མཁྱེན་ལས་ཐ་དད་དུ་མི་སྣང་ཡང༌། དེས་དེ་ཀུན་རྫོབ་པའི་སྣང་བ་དང་བཅས་པའི་
སྒོ་ནས་མཁྱེན་པའི་ཕྱིར་ཞེས་པའོ།། 
ཡང་དབུ་མའི་མཐའ་དཔྱོད་གོང་གི་འཕྲོ་ལས། ཡང་མཁས་གྲུབ་རིན་པོ་ཆེའི་
ཐུགས་བཞེད་གཙོ་བོར་བརྗོད་ན། རྣམ་མཁྱེན་གྱིས་རྣམ་མཁྱེན་གཉིས་སྣང་ནུབ་པའི་
ཚུལ་གྱིས་དངོས་སུ་རྟོགས་ཀྱང༌། རྣམ་མཁྱེན་ལ་རྣམ་མཁྱེན་གྱི་རྣམ་པ་མ་ཤར་བར་
བཞེད་དོ། །དེ་ནི་མི་ལེགས་ཏེ། རྣམ་མཁྱེན་ལ་གཉིས་སྣང་ནུབ་པའི་སངས་རྒྱས་ཀྱི་
མཁྱེན་པ་མེད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ལ་གཉིས་སྣང་
ནུབ་པའི་བློ་མེད་པའི་ཕྱིར། དེར་ཐལ། ཁྱོད་ཀུན་རྫོབ་བདེན་པ་ཡིན་པའི་ཕྱིར། གཞན་
ཡང་༈ རྣམ་མཁྱེན་ལ་གཉིས་སྣང་མ་ནུབ་པར་ཐལ། རྣམ་མཁྱེན་རྣམ་མཁྱེན་ལ་
ཀུན་རྫོབ་པའི་སྣང་བ་མ་ནུབ་པའི་ཕྱིར། དེར་ཐལ། རྣམ་མཁྱེན་རྣམ་མཁྱེན་ལ་སྣང་
བ་མ་ནུབ་པ་གང་ཞིག རྣམ་མཁྱེན་སྣང་བའི་སྣང་བ་དེ་ཀུན་རྫོབ་པའི་སྣང་བ་ཡིན་པའི་
ཕྱིར༑ དང་པོ་དེར་ཐལ། རྣམ་མཁྱེན་ལ་རྣམ་མཁྱེན་སྣང་བའི་ཕྱིར། རྟགས་ཞལ་
གྱིས་བཞེས། གཞན་ཡང་རྣམ་མཁྱེན་རྣམ་མཁྱེན་དང་གཅིག་ཡིན་པའི་རྒྱུ་མཚན་གྱིས་
དེ་དེ་ལ་གཉིས་སྣང་ནུབ་པ་ཡིན་པར་ཐལ། དེ་དེ་ལ་གཉིས་སྣང་ནུབ་པའི་རྒྱུ་མཚན་
ཞིག་ཡོད་པའི་ཕྱིར། རྟགས་ཞལ་གྱིས་བཞེས། འདོད་ན། རྣམ་མཁྱེན་བུམ་པ་དང་
ཐ་དད་ཡིན་པའི་རྒྱུ་མཚན་གྱིས་རྣམ་མཁྱེན་བུམ་པ་ལ་གཉིས་སྣང་དང་བཅས་པ་ཐལ།
འདོད་པ་དེའི་ཕྱིར། འདོད་ན། རྣམ་མཁྱེན་གྱིས་གཉིས་སྣང་བཅས་ནུབ་ཀྱི་སྒོ་ནས་
ཤེས་བྱ་མཁྱེན་ཚུལ་དེ་གཅིག་ཐ་དད་གཉིས་ཀྱི་ཤེས་བྱ་མཁྱེན་ཚུལ་ལ་བྱེད་རིགས་པར་

ཐལ༑ འདོད་ལན་སྔ་ཕྱིར་མཛད་པ་དེའི་ཕྱིར། འདོད་ན། རྣམ་མཁྱེན་གྱིས་གཉིས་
སྣང་བཅས་ནུབ་ཀྱི་སྒོ་ནས་ཤེས་བྱ་མཁྱེན་ཚུལ་དེ་ཇི་ལྟ་ཇི་སྙེད་ཀྱི་ཤེས་བྱ་མཁྱེན་ཚུལ་
དུ་ཊཱིཀ་ཆེན་ལས་གསུངས་པ་མི་འཐད་པར་ཐལ། འདོད་པ་དེའི་ཕྱིར། གཞན་ཡང་
རྩ་བའི་ཐུགས་ཀྱི་བཞེད་པ་དེ་མི་འཐད་པར་ཐལ། རྣམ་མཁྱེན་གྱིས་རྣམ་མཁྱེན་དངོས་
སུ་མཁྱེན་ན། རྣམ་མཁྱེན་ལ་རྣམ་མཁྱེན་གྱི་རྣམ་པ་ངེས་པར་ཤར་དགོས་པའི་ཕྱིར།
དེར་ཐལ། ཊཱིཀ་ཆེན་ལས། དེ་ཡང་རྣམ་པ་མ་ཤར་བར་མཁྱེན་པ་འདི་ཡི་ལུགས་མིན་
པ་ནི་རིགས་པ་དྲུག་ཅུ་པའི་འགྲེལ་པ་ལས་གསལ་བར་བཤད་དོ། །ཞེས་གསུངས་པས་
ལེགས་པར་གྲུབ་པའི་ཕྱིར། འོ་ན། རྣམ་མཁྱེན་རྣམ་མཁྱེན་དང་འདྲ་བར་ཐལ། དེ་
ལ་དེ་རྣམ་པ་ཤར་བའི་ཕྱིར། ཞེ་ན། མ་ཁྱབ་བོ། །ཞེས་གསུངས་ལ།
གསུང་དེའི་སྙིང་པོ་བསྡུས་ཏེ་བརྗོད་ན། དེ་ལ་མཁས་གྲུབ་རིན་པོ་ཆེའི་ཐུགས་
བཞེད་ལ། རྣམ་མཁྱེན་ལ་རྣམ་མཁྱེན་རྣམ་པ་མ་ཤར་ཡང་དེས་དེ་དངོས་སུ་རྟོགས་
ལ༑ དངོས་སུ་རྟོགས་ཚུལ་ནི་རྣམ་མཁྱེན་གྱིས་རང་ལ་རྣམ་མཁྱེན་རང་ཉིད་སྣང་བའི་
སྒོ་ནས་རྟོགས་པའོ། །དེས་ན་རྣམ་མཁྱེན་གྱིས་རང་ཉིད་རྟོགས་པ་ན་རང་ཉིད་རང་ལ་
སྣང་ནས་རྟོགས་ཤིང་རང་ཉིད་རང་ལས་ཐ་དད་དུ་མེད་པའི་ཕྱིར་གཉིས་སྣང་ནུབ་པའི་
ཚུལ་གྱིས་རྟོགས་པར་བཞེད་པ་ལ། པཎ་ཆེན་མཆོག་གིས་དྭོགས་སློང་འདི་ལྟར་མཛད་
དེ༑ རྣམ་མཁྱེན་གྱིས་ཡུལ་གཉིས་སྣང་དང་བཅས་ནུབ་ཀྱི་སྒོ་ནས་མཁྱེན་ཚུལ་དེ། ཡུལ་
དེ་རང་ལས་ཐ་དད་དུ་སྣང་བ་ཡོད་མེད་ཀྱི་སྒོ་ནས་མཁྱེན་ཚུལ་ལ་མི་འཇོག་པར་ཡུལ་
ཀུན་རྫོབ་པའི་སྣང་བ་དང་བཅས་ནུབ་ཀྱི་སྒོ་ནས་མཁྱེན་ཚུལ་ལ་བྱེད་པ་འཇུག་པའི་རྣམ་
བཤད་ལས་གསུངས་པས། རྣམ་མཁྱེན་གྱིས་རྣམ་མཁྱེན་གཟིགས་པ་ན། རྣམ་མཁྱེན་

ལ་རྣམ་མཁྱེན་རང་ཉིད་སྣང་ཚུལ་དེ་ཀུན་རྫོབ་པའི་སྣང་ཚུལ་ཡིན་པས་རྣམ་མཁྱེན་གྱིས་
རྣམ་མཁྱེན་གཉིས་སྣང་བཅས་པའི་སྒོ་ནས་མཁྱེན་པར་འཇོག་དགོས་ལ། རྣམ་མཁྱེན་
རྣམ་མཁྱེན་ལ་གཉིས་སྣང་ནུབ་ན་དེ་ཀུན་རྫོབ་པའི་སྣང་བ་ནུབ་དགོས་ནའང༌། དེ་མི་
འཐད་ཅིང་། འཇུག་པའི་རྣམ་བཤད་ལས་སངས་རྒྱས་ལ་རྣམ་པ་མ་ཤར་བར་ཡུལ་
མཁྱེན་པ་མེད་པར་གསུངས་པས་རྣམ་མཁྱེན་གྱིས་རྣམ་མཁྱེན་མཁྱེན་པ་ན། སྣང་བ་
མ་ཟད་རྣམ་པ་ཤར་བ་ཡང་འདོད་དགོས་ཞེས་པའོ། །པཎ་ཆེན་བསོད་ནམས་གྲགས་
པ་མཆོག་རང་ཉིད་ཀྱི་བཞེད་པ་ནི་འཇུག་པའི་རྣམ་བཤད་དང་། རྩ་ཤེ་ཊཱིཀ་ཆེན་གཉིས་
ཀྱི་གསུང་ཟིན་ཇི་ལྟ་བ་བཞིན་བཞེད་དེ། སངས་རྒྱས་ཀྱི་ཡེ་ཤེས་ཀྱིས་ཆོས་གང་མཁྱེན་
ཀྱང་དེས་དེ་རང་ལ་སྣང་བ་དང་རྣམ་པ་ཤར་ནས་མཁྱེན་དགོས་པ་དང་གཉིས་སྣང་དང་
བཅས་ནུབ་ཅེས་པའི་གཉིས་སྣང་ཡུལ་དེ་དང་ཡུལ་ཅན་དེ་ཐ་དད་དུ་སྣང་བ་ཡོད་
མེད་ལ་མི་བརྗོད་པར་ཀུན་རྫོབ་པའི་སྣང་བ་དང་བཅས་ནུབ་ཀྱི་སྒོ་ནས་མཁྱེན་པ་ལ་
བཞེད་དོ།།
ལུགས་འདིར་སྤྱིར་ཚད་མའི་རྣམ་གཞག་ལ་དཔྱད་པ་ནི། རྗེ་བདག་ཉིད་ཆེན་
པོའི་དབུ་མའི་རྣམ་བཤད་དགོངས་པ་རབ་གསལ་ཤོག ༢༩༥ལས། འོན་ཀྱང་རང་
རིག་ཁས་མི་ལེན་པ་ལ་གཞི་དུས་ཀྱི་ཡིད་ཤེས་སྣང་བ་དང་ཞེན་ཡུལ་ལ་འཁྲུལ་པ་རྣམས་
ཡོད་པར་མི་འགྲུབ་སྟེ། དེ་རྣམས་ལ་རང་གི་གཞལ་བྱ་འཇལ་བས་ཡུལ་ཅན་གྲུབ་པ་
མེད་པའི་ཕྱིར་རོ་ཞེ་ན། འདི་ལ་བཤད་པར་བྱ་སྟེ། ལུགས་འདིས་རྣམ་ཤེས་ཚོགས་
དྲུག་ལས་ངོ་བོ་ཐ་དད་པའི་རྣམ་ཤེས་མི་བཞེད་པས། དབང་པོ་གཟུགས་ཅན་ལ་དངོས་

སུ་བརྟེན་པའི་ཚད་མ་དང་ཡིད་ཀྱི་དབང་པོ་ཙམ་ལ་བརྟེན་པའི་ཚད་མ་གཉིས་ལས་ནི་
མེད་དོ། །ཚད་མ་ཡང་ཚིག་གསལ་ལས། མངོན་རྗེས་གཉིས་དང་ལུང་གི་ཚད་མ་
དང་ཉེར་འཇལ་ལམ་དཔེས་འཇལ་བའི་ཚད་མ་བཞི་བཤད་པ་ནི་རྩོད་ཟློག་རྩ་འགྲེལ་
ལ་བརྟེན་པའོ། །ཚད་མ་ཕྱི་མ་གཉིས་ནི་རྗེས་དཔག་ཏུ་འདུ་ལ་ཞེས་དང་།
ཡང་གོང་གི་འཕྲོ་ལས། བདག་འཛིན་གཉིས་ལྟ་བུའི་ཡིད་ཤེས་ཀྱི་ཤེས་པ་དེ་
ཇི་ལྟར་འགྲུབ་པ་ནི་ཚིག་གསལ་ལས། གལ་ཏེ་མཚན་གཞིའམ་རང་གི་མཚན་ཉིད་དམ་
སྤྱིའི་མཚན་ཉིད་ཀྱང་རུང་སྟེ། འཇིག་རྟེན་ན་ཡོད་ན་ནི་ཐམས་ཅད་མངོན་སུམ་དུ་
དམིགས་པར་བྱ་བ་ཡིན་པའི་ཕྱིར་ལྐོག་ཏུ་མ་གྱུར་པ་ཡིན་ཏེ། དེའི་ཕྱིར་དེའི་ཡུལ་ཅན་
གྱི་རྣམ་པར་ཤེས་པ་དང་ལྷན་ཅིག་ཏུ་མངོན་སུམ་ཉིད་དུ་རྣམ་པར་བཞག་གོ །ཞེས་
གསུངས་པ་འདིས་ཤེས་པར་བྱའོ། །དེ་ལ་མཚན་གཞི་དང༌། མཚོན་བྱ་གཉིས་སྐད་
དོད་གཅིག་པས་ལོ་ཙྪ་བ་ཁ་ཅིག་གིས་མཚན་གཞིར་བསྒྱར། ཁ་ཅིག་གིས་མཚོན་བྱར་
བསྒྱུར་རོ། །དེས་ན་འདིས་མཚོན་པར་བྱེད་པའི་མཚན་ཉིད་དང་འདི་མཚོན་པར་བྱ་
བའི་མཚན་གཞི་ཐམས་ཅད་མངོན་སུམ་དུ་དམིགས་པར་བྱ་བར་བཤད་པ་ནི། ཚད་
མ་བཞིར་བྱས་པའི་མངོན་སུམ་ཚད་མ་ངོས་འཛིན་པའི་སྐབས་ཡིན་པའི་ཕྱིར། ཐམས་
ཅད་མཁྱེན་པས་མངོན་སུམ་དུ་དམིགས་པ་སྟོན་པའང་མིན་ལ། འདི་ཉིད་ཀྱི་འཇུག་
ཐོགས་སུ། ལྐོག་ཏུ་གྱུར་པའི་ཡུལ་ཅན་རྟགས་བསྒྲུབ་པར་བྱ་བ་ལ་མི་འཁྲུལ་བ་ལས་
སྐྱེས་པའི་ཤེས་པ་ནི་རྗེས་སུ་དཔག་པའོ། །ཞེས་གསུངས་པས་རང་སྤྱི་ཐམས་ཅད་མངོན་
འགྱུར་ཡིན་གྱི་ལྐོག་གྱུར་མིན་པར་སྟོན་པའང་མིན་ནོ། །དེས་ན་རང་སྤྱི་གཉིས་གང་
ལ་དམིགས་པའི་ཤེས་པ་ལའང་དེ་གཉིས་ཀྱི་སྣང་བ་འབྱུང་ལ། སྣང་བ་དེ་ཉིད་ནི་ཤེས་

པ་དེའི་ཡུལ་མངོན་སུམ་སྟེ། དེ་དང་དེའི་ཡུལ་ཅན་གྱི་རྣམ་ཤེས་གཉིས་ཀ་མངོན་སུམ་
དུ་འཇོག་པ་ནི། ཡུལ་ལ་མངོན་སུམ་གྱི་སྒྲ་དངོས་དང་ཡུལ་ཅན་ལ་བཏགས་ནས་འཇུག་
པར་བཞེད་པའོ། །ཤེས་པ་གང་ལ་གང་གི་རྣམ་པ་སྣང་བའི་སྣང་བ་ཐམས་ཅད་ཤེས་
པ་དེའི་ཡུལ་མངོན་སུམ་ཡིན་ན། སྣང་བ་དེ་ཤེས་པ་དེ་ལ་མངོན་འགྱུར་ཡིན་ཞིང་། དེ་
ཡང་དེ་ལ་མི་བསླུ་བའི་ཤེས་པ་ཡིན་ན། འཇིག་རྟེན་ན་མི་བསླུ་བའི་ཤེས་པ་ལ་ཚད་མར་
གྲགས་པས་ཚད་མར་འགྱུར་བ་ཞིག་འོང་ངོ་། །དེའི་ཚེ་གཞལ་བྱ་སྣང་བ་དེ་ཤེས་པ་
དེས་གྲུབ་པ་ན་ཡུལ་ཅན་འགྲུབ་པ་ནི་སྔར་བཞིན་ཡིན་ནོ། །དེའི་ཕྱིར་བདག་འཛིན་གཉིས་
ལྟ་བུ་ལ་ཡང་བདག་གཉིས་ཀྱི་སྣང་བ་མངོན་སུམ་དུ་འཆར་ལ། དེའི་ཚེ་གཞལ་བྱ་སྣང་
བ་མངོན་འགྱར་དེ་ཡུལ་ཅན་དེས་འགྲུབ་པ་སོགས་སྔར་དང་འདྲ་སྟེ། དེས་ཞེན་ཡུལ་
ལ་འཁྲུལ་པ་གཞན་ཡང་ཤེས་པར་བྱའོ། །དེ་ལྟར་ཤེས་པ་རྣམས་ཡུལ་དུ་སྣང་བའི་སྣང་
ཡུལ་མངོན་འགྱུར་འགྲུབ་པ་འདྲ་ལ། བདག་གཉིས་དང་བདག་མེད་གཉིས་དང་གཟུགས་
སོགས་རྟག་མི་རྟག་སོགས་ལ་ཚད་མར་འགྲོ་མི་འགྲོའི་ཁྱད་པར་ཆེན་པོ་ཡོད་པས་བློ་ལ་
ཚད་མ་དང་ཚད་མིན་གྱི་རྣམ་པར་གཞག་པའང་འགྲུབ་བོ། །ཞེས་གསུངས།
 སྟོང་ཐུན་སྐལ་བཟང་མིག་འབྱེད་ཤོག ༢༢༥ བ། ལས། གཉིས་སྣང་ཅན་
གྱི་ཤེས་པ་ཡིན་ན་ཁོ་རང་ལ་ཤར་བའི་ཡུལ་གྱི་སྣང་བ་དེ་ལ་མངོན་སུམ་ཚད་མ་ཡིན་
པས་ཁྱབ་པར་ཁས་ལེན་དགོས་སོ་ཞེས་དང༌། ཤོག 226 ན། ལས། དེས་ན་རང་
ལ་ཤར་བའི་ཡུལ་གྱི་སྣང་བ་ལ་ཚད་མ་ཡིན་པ་ཙམ་གྱིས་སྤྱིར་ཚད་མ་ཡིན་པར་བཞག་
མི་ནུས་ཀྱི། འཛིན་སྟངས་ཀྱི་ཡུལ་ལ་ཚད་མ་ཡིན་མིན་གྱི་དབྱེ་བས་ཚད་མ་ཡིན་མིན་
སོ་སོར་འཇོག་དགོས་ཏེ། དཔེར་ན། མདོ་སྡེ་པ་དག་རང་གི་སྣང་ཡུལ་ལ་ལོག་ཤེས་

ཡིན་པ་ཙམ་གྱིས་ལོག་ཤེས་སུ་མི་འཇོག་གི འཛིན་སྟངས་ཀྱི་ཡུལ་ལ་ལོག་ཤེས་སུ་
སོང་མ་སོང་གི་དབང་གིས་ལོག་ཤེས་ཡིན་མིན་སོ་སོར་འཇོག་པ་བཞིན་ནོ །།དེའི་ཕྱིར།
ཚད་མ་དང་ཚད་མིན་གྱི་བློའི་དབྱེ་བ་མེད་པར་ཐལ་བའི་སྐྱོན་མེད་དོ་ཞེས་དང་། དེའི་
ཤོག 22༨ བ། ལས། ཇི་སྐད་བཤད་པའི་ཚུལ་དེ་ལྟར་ན། ཚད་མ་ལ་དབྱེ་ན།
མངོན་སུམ་ཚད་མ་དང་རྗེས་དཔག་ཚད་མ་གཉིས། དང་པོའི་མཚན་ཉིད། རྟགས་
ལ་མ་ལྟོས་པར་རང་གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་མངོན་སུམ་པ་ལ་
མི་བསླུ་བའི་ཤེས་པ། གཉིས་པའི་མཚན་ཉིད། རྟགས་ལ་བརྟེན་ནས་རང་གི་འཛིན་
སྟངས་ཀྱི་ཡུལ་དུ་གྱུར་པའི་གཞལ་བྱ་ལྐོག་གྱུར་ལ་མི་བསླུ་བའི་ཤེས་པ། དེ་ཡང་ཡུལ་
མངོན་སུམ་པ་རྟོགས་པའི་ཚད་མ་ཡིན་པ་ལ་ཡུལ་དེ་མངོན་སུམ་དུ་རྟོགས་པའི་ཚད་མ་
ཡིན་མི་དགོས་ཏེ་དཔེར་ན། སྔོན་པོ་དྲན་པའི་ཤེས་པ་བཞིན་ནོ། །ཞེས་དང༌། དང་
པོ་ལ་དབྱེ་ན་གསུམ་ལས། དབང་པོའི་མངོན་སུམ་ཚད་མའི་མཚན་ཉིད། རང་གི་
བདག་རྐྱེན་དབང་པོ་གཟུགས་ཅན་ལས་དངོས་སུ་སྐྱེས་པའི་སྒོ་ནས་འཛིན་སྟངས་ཀྱི་ཡུལ་
དུ་གྱུར་པའི་གཞལ་བྱ་མངོན་སུམ་པ་ལ་མི་བསླུ་བའི་ཤེས་པ། དཔེར་ན་མིག་ཤེས་ལྟ་
བུའོ༑ ༑ཡིད་ཀྱི་མངོན་སུམ་ཚད་མའི་མཚན་ཉིད། རང་གི་ཐུན་མོང་མ་ཡིན་པའི་བདག་
རྐྱེན་དུ་གྱུར་པའི་ཡིད་དབང་ལས་དངོས་སུ་སྐྱེས་ཤིང་། ཏིང་ངེ་འཛིན་ལ་མ་བརྟེན་
པར་རང་གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་མངོན་སུམ་པ་ལ་མི་བསླུ་བའི་
ཤེས་པ། དཔེར་ན། སྔོ་འཛིན་མིག་ཤེས་ཀྱི་རྗེས་སུ་སྐྱེས་པའི་སྔོན་པོ་དྲན་པའི་ཤེས་
པ་ལྟ་བུའོ། །རྣལ་འབྱོར་མངོན་སུམ་གྱི་མཚན་ཉིད། རང་གི་ཐུན་མོང་མ་ཡིན་པའི་
བདག་རྐྱེན་དུ་གྱུར་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལས་དངོས་སུ་སྐྱེས་ཤིང་

རང་གི་འཛིན་སྟངས་ཀྱི་ཡུལ་བདེན་པའི་རྣམ་པའམ་བདག་མེད་ཕྲ་རགས་གང་ཡང་རུང་
བ་ལ་མངོན་སུམ་དུ་མཐོང་བའི་སྒོ་ནས་མི་བསླུ་བའི་རྟོག་བྲལ་གྱི་ཤེས་པ་ཞེས་གསུངས།
རྗེས་འཇུག་ཡིག་ཆ་སོ་སོའི་བཞེད་ཚུལ་རིམ་པར་བཀོད་ན།
201706006791
༸རྒྱལ་མཆོག་ལྔ་པ་ཆེན་པོས་ཇི་ལྟར་བཞེད་པ་ནི། ཉིད་ཀྱིས་མཛད་པའི་འཇུག་
པའི་རྣམ་བཤད་ཐེག་ཆེན་རྒྱ་མཚོར་མཇུག་པའི་གྲུ་རྫིངས་ཤོག ༩༨ བ། ལས། རང་
གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་ལ་མི་བསླུ་བའི་རིག་པ་དེ་ཚད་མ་ཡིན་
པའི་ཕྱིར། དེ་ལ་དབྱེ་ཚུལ་ཡོད་དེ། མངོན་སུམ་གྱི་ཚད་མ། རྗེས་དཔག་གི་ཚད་མ།
ལུང་གི་ཚད་མ། དཔེ་ཉེར་འཇལ་གྱི་ཚད་མ་དང་བཞི་ཡོད་པའི་ཕྱིར། དང་པོ་ཡོད་
དེ༑ རང་གི་རྟེན་རྟགས་ཡང་དག་ལ་དངོས་སུ་མ་བརྟེན་པར་རང་གི་འཛིན་སྟངས་ཀྱི་
ཡུལ་དུ་གྱུར་པའི་མངོན་སུམ་ལ་མི་བསླུ་བའི་རིག་པ་དེ་ཡིན་པའི་ཕྱིར་ཞེས་དང་། དབྱེ་
ཚུལ་ཡོད་དེ། དབང་པོའི་མངོན་སུམ། ཡིད་ཀྱི་མངོན་སུམ། རྣལ་འབྱོར་མངོན་
སུམ་རྣམས་སུ་ཡོད་པའི་ཕྱིར་ཞེས་དང་། ཡིད་ཀྱི་མངོན་སུམ་ཡོད་དེ། རང་གི་ཐུན་
མོང་མ་ཡིན་པའི་བདག་རྐྱེན་དུ་འགྱུར་པའི་ཡིད་དབང་ལས་དངོས་སུ་སྐྱེས་ཤིང་། ཞི་
ལྷག་ཟུང་འབྲེལ་གྱི་ཏིང་ངེ་འཛིན་ལ་མ་བརྟེན་པར་རང་གི་འཛིན་སྟངས་སོགས་
སྔར་ལྟར་ཡིན་པའི་ཕྱིར། དབྱེ་ཚུལ་ཡོད་དེ། ཕྱི་རོལ་གྱི་དོན་འཛིན་པའི་ཡིད་མངོན་
དང་༑ ནང་བདེ་སོགས་འཛིན་པའི་ཡིད་མངོན་དང་། དེ་ལས་གཞན་པའི་ཡིད་མངོན་
དང་གསུམ་ཡོད་པའི་ཕྱིར། དང་པོ་ཡོད་དེ། གཟུགས་འཛིན་དབང་མངོན་གྱིས་དྲངས་
པའི་གཟུགས་ངེས་པའི་ངེས་ཤེས་ལྟ་བུ་ཡིན་པའི་ཕྱིར། གཉིས་པ་ཡོད་དེ། ཡིད་ཤེས་

འཁོར་གྱི་བདེ་སྡུག་བཏང་སྙོམས་ཅི་རིགས་ཉམས་སུ་མྱོང་བའི་ཚོར་བ་དེ་ཡིན་པའི་ཕྱིར།
གསུམ་པ་ཡོད་དེ། སློབ་པའི་རྒྱུད་ཀྱི་སྙིང་རྗེ་ཆེན་པོ་དེ་ཡིན་པའི་ཕྱིར། རྣལ་འབྱོར་
མངོན་སུམ་ཡོད་དེ། རང་གི་ཐུན་མོང་མ་ཡིན་པའི་བདག་རྐྱེན་ཞི་ལྷག་ཟུང་འབྲེལ་གྱི་
ཏིང་ངེ་འཛིན་ལས་དངོས་སུ་སྐྱེས་ཤིང་། རང་གི་འཛིན་སྟངས་ཀྱི་ཡུལ་བདེན་པའི་རྣམ་
པའམ་བདག་མེད་ཕྲ་རགས་གང་རུང་མངོན་སུམ་དུ་མཐོང་བའི་སྒོ་ནས་མི་བསླུ་བའི་
རྟོག་བྲལ་གྱི་མཁྱེན་པ་དེ་ཡིན་པའི་ཕྱིར། ཞེས་དང༌། རྗེས་དཔག་ཡོད་དེ། རང་གི་
རྟེན་རྟགས་ཡང་དག་ལ་དངོས་སུ་བརྟེན་ནས་འཛིན་སྟངས་ཀྱི་ཡུལ་དུ་གྱུར་པའི་གཞལ་
བྱ་ལྐོག་གྱུར་ལ་མི་བསླུ་བའི་རིག་པ་དེ་ཡིན་པའི་ཕྱིར་ཏེ། ཚིག་གསལ་ལས། ལྐོག་ཏུ་
གྱུར་པའི་ཡུལ་ཅན་རྟགས་བསྒྲུབ་པར་བྱ་བ་ལ་མི་འཁྲུལ་བ་ལས་སྐྱེས་པའི་ཤེས་པ་ནི་
རྗེས་སུ་དཔག་པའོ། །ཞེས་གསུངས་པའི་ཕྱིར། དབྱེ་ཚུལ་ཡོད་དེ། འབྲས་རྟགས།
རང་བཞིན་གྱི་རྟགས། མ་དམིགས་པའི་རྟགས་ལ་བརྟེན་པ་གསུམ་ཡོད་པའི་ཕྱིར། ཞེས་
གསུངས་པ་དང། ཡང་དེའི་ཤོག ༡༠༡ ན། ལས། ཁ་ཅིག སྔོ་འཛིན་དབང་མངོན་
གྱིས་སྔོ་འཛིན་དབང་མངོན་རྟོགས་ཟེར་ན། ཁོས་ཁོ་རང་མྱོང་བར་ཐལ། འདོད་པའི་
ཕྱིར༑ འདོད་ན། ཁོའི་དུས་སུ་ཁོ་རང་མྱོང་བྱེད་ཀྱི་ཤེས་པ་ཡོད་པར་ཐལ། འདོད་
པའི་ཕྱིར། འདོད་ན། རང་རིག་ཡོད་པར་ཐལ། འདོད་པའི་ཕྱིར། ཞེས་དང་། དེའི་
ཤོག ༡༠༢ ལས། མངོན་སུམ་ལ་དེ་ལྟ་བུའི་ཤུགས་རྟོགས་མེད་པ་སྟོང་ཐུན་ལས་
བཤད་པའི་ཕྱིར། ཞེས་གསུངས་པའི་ཕྱིར།
༸གོང་ས་ལྔ་པ་ཆེན་པོའི་ཐུགས་བཞེད་ནི། ཡིད་མངོན་དང་རྣལ་འབྱོར་མངོན་
སུམ་འགལ་བར་བཞེད་པ་གསལ་ཞིང་། རྗེས་དཔག་ཚད་མ་ལ་རང་གི་རྟེན་རྟགས་ཡང་

དག་ལ་བརྟེན་པས་ཁྱབ་པར་གསུངས་པས་ཐལ་འགྱུར་ཙམ་ལ་བརྟེན་ནས་སྐྱེས་པའི་རྗེས་
དཔག་ཚད་མ་མི་བཞེད་པར་མངོན་ལ། ཡིད་མངོན་ལ་དབང་མངོན་གྱིས་དྲངས་པའི་
གཟུགས་སོགས་དོན་འཛིན་པའི་དྲན་ཤེས་སུ་གྱུར་པའི་ཡིད་མངོན་དང་། ནང་གི་བདེ་
སོགས་མྱོང་བའི་ཡིད་མངོན་དང་། དེ་ལས་གཞན་པའི་ཡིད་མངོན་སྟེ་གསུམ་དུ་དབྱེ་
ཚུལ་བཀའ་བསྩལ་པ་འདིས་ལུགས་འདིས་ཡིད་མངོན་འཇོག་ཚུལ་ཐོག་གོ་དོན་ཆེན་པོ་
ཞིག་སྟེར་བ་མཛད་འདུག་སྙམ་སྟེ་དེ་ཡང་དབངཤེས་ཀྱིས་དྲངས་པའི་གཟུགས་སོགས་
དོན་ལྔ་དྲན་པའི་དྲན་ཤེས་ནི། གཙོ་བོར་ཕྱི་རོལ་གྱི་དོན་ལ་དམིགས་པ་གཏོད་པ་ཡིན་
པས་དྲན་ཤེས་དེར་གྱུར་པའི་ཡིད་ཀྱི་རྣམ་ཤེས་ཀྱི་འཁོར་དུ་ཚོར་བ་བདེ་སྡུག་བཏང་སྙོམས་
གསུམ་ག་ཡོད་ཀྱང་དེས་བདེ་སྡུག་སོགས་གང་ཡང་འཇལ་བའི་ནུས་པ་མེད་པ་དང་། དེ་
ལས་གཞན་པའི་ཡིད་མངོན་ནི་དབང་ཤེས་ཀྱི་སྟོབས་ཀྱིས་ཕྱི་རོལ་ཀྱི་དོན་ལ་འཇུག་པ་
མ་ཡིན་པར་གཙོ་བོར་ནང་གི་དོན་ལ་དམིགས་པ་གཏོད་པ་ཡིན་པས་ནང་གི་ཚོར་བ་བདེ་
སྡུག་སོགས་འཇལ་བའི་སྒོ་ནས་ཉམས་སུ་མྱོང་བའི་ཡིད་མངོན་དུ་འཇོག་པར་མཛད་དོ་
སྙམ་མོ། །སྔོ་འཛིན་དབང་མངོན་སོགས་ཚད་མ་རང་གིས་རང་མ་རྟོགས་ཀྱང་ཡུལ་
སྔོན་པོ་རྟོགས་པའི་སྟོབས་ཀྱིས་རང་ཉིདའགྲུབ་པར་བཞེད་པར་གསལ་ལོ།།
དེ་ལ་པཎ་ཆེན་བསོད་ནམས་གྲགས་པ་མཆོག་ནི། དེ་ཉིད་ཀྱིས་མཛད་པའི་
དབུ་མའི་མཐའ་དཔྱོད་ཤོག ༥༩ བ། ལས། རང་གི་ཡུལ་གྱི་གཙོ་བོ་ལ་མི་བསླུ་
བའི་ཤེས་པའམ་སྤྱིར་མི་བསླུ་བའི་ཤེས་པ་ཚད་མའི་མཚན་ཉིད་དུ་འཇོག་པ་དགོངས་
པ་ཡིན་པའི་ཕྱིར་ཞེས་དང༌། དབྱེ་བ་ལ་དཔྱད་ན། ཁ་ཅིག ཚད་མ་ལ་མངོན་རྗེས་
གཉིས་སུ་དབྱེ་ཞེས་ཟེར། ཁ་ཅིག་མངོན་སུམ་གྱི་ཚད་མ་ལ་གྲུབ་མཐའ་འོག་མ་བ་འདོད་

པ་བཞིན་དུ་བཞི་དང་། རྗེས་སུ་དཔག་པའི་ཚད་མ་ལ་ཡང་གསུམ་དུ་དབྱེ་ཞེས་ཟེར།
ཡང་ཁ་ཅིག མངོན་སུམ་གྱི་ཚད་མ་ལ་དབང་པོའི་མངོན་སུམ་ཚད་མ་དང་། ཡིད་
ཀྱི་མངོན་སུམ་ཚད་མ་གཉིས་སུ་མ་ངེས་པར་རྣལ་འབྱོར་མངོན་སུམ་ལོགས་སུ་འཇོག་
ཅེས་ཟེར། དང་པོ་མི་འཐད་དེ། མངོན་སུམ་ཚད་མ་མ་ཡིན་པའི་ཕྱིར་ཏེ། མངོན་
སུམ་རྟག་པ་ཡིན་པའི་ཕྱིར་ཏེ། མངོན་སུམ་དུ་གྱུར་པའི་རྟག་པ་དུ་མ་ཡོད་པའི་ཕྱིར་
དང་༑ མངོན་འགྱུར་རྟག་པ་ཡིན་པའི་ཕྱིར་ཏེ། མངོན་འགྱུར་དུ་གྱུར་པའི་རྟག་པ་
དུ་མ་ཡོད་པའི་ཕྱིར། ལུགས་གཉིས་པ་མི་འཐད་དེ། གྲགས་པའི་རྗེས་དཔག་གི་གསལ་
ཁ་མི་འབྱུང་བའི་ཕྱིར་དང་། རང་རིག་མེད་པའི་ཕྱིར་ཞེས་དང་། རྩ་བའི་ལུགས་གསུམ་
པ་ཡང་མི་འཐད་དེ། རྣལ་འབྱོར་མངོན་སུམ་ཡིད་མངོན་ཡིན་པའི་ཕྱིར་ཞེས་དང་།
དབྱེ་བ་སོ་སོའི་མཚན་ཉིད་ལ་དཔྱད་ན། ཁ་ཅིག རྟགས་ལ་མ་ལྟོས་པར་རང་གི་འཛིན་
སྟངས་ཀྱི་ཡུལ་དུ་གྱུར་པའི་གཞལ་བྱ་མངོན་སུམ་པ་ལ་མི་བསླུ་བའི་ཤེས་པ། མངོན་
སུམ་གྱི་ཚད་མའི་མཚན་ཉིད། རང་གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་
ལྐོག་གྱུར་ལ་མི་བསླུ་བའི་ཤེས་པ། རྗེས་སུ་དཔག་པའི་ཚད་མའི་མཚན་ཉིད་ཟེར། གཉིས་
ཀ་མི་འཐད་དེ། ཐར་པ་འཛིན་པའི་རྟོག་པ་མཚོན་བྱ་སྔ་མ་ཡིན་ཞིང་། མཚན་ཉིད་
དེ་མ་ཡིན། མཚན་ཉིད་ཕྱི་མ་ཡིན་ཞིང༌། མཚོན་བྱ་དེ་མ་ཡིན་པའི་ཕྱིར། རྟགས་
སྡོམ་པ་དེར་ཐལ། དེ་ཡིད་ཀྱི་མངོན་སུམ་གྱི་ཚད་མ་གང་ཞིག དེའི་འཛིན་སྟངས་
ཀྱི་ཡུལ་དུ་གྱུར་པའི་གཞལ་བྱ་མངོན་སུམ་པ་མེད་པའི་ཕྱིར། ཕྱི་མ་དེར་ཐལ། དེའི་
འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་མངོན་འགྱུར་མེད་པའི་ཕྱིར་ཏེ།
དེའི་ཡུལ་གྱི་གཙོ་བོར་གྱུར་པའི་གཞལ་བྱ་མངོན་འགྱུར་མེད་པའི་ཕྱིར་ཏེ། ཐར་པ་

མངོན་འགྱུར་མ་ཡིན་པའི་ཕྱིར་ཏེ། ཐར་པ་ལྐོག་གྱུར་ཡིན་པའི་ཕྱིར་ཏེ། དེ་བསྒྲུབ་
བྱ་ཡང་དག་ཡིན་པའི་ཕྱིར་ཏེ། དེ་རྟགས་ཡང་དག་ལ་བརྟེན་ནས་རྟོགས་པར་བྱ་བ་ཡིན་
པའི་ཕྱིར། རྩ་རྟགས་གཉིས་པ་སྡོམ་པ་དེར་ཐལ། དེ་ཐར་པ་ལ་མི་བསླུ་བའི་ཤེས་པ་
ཡིན་ཞིང་། རང་གི་རྟེན་དུ་གྱུར་པའི་རྟགས་ཡང་དག་ལ་བརྟེན་པ་མ་ཡིན་པའི་ཕྱིར།
ཞེས་དང༌། སྒྲ་མི་རྟག་པར་འཛིན་པའི་རྟོག་པ་ཡིད་ཀྱི་མངོན་སུམ་གྱི་ཚད་མ་ཡིན། དེའི་
འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་མངོན་སུམ་པ་མེད་པའི་ཕྱིར་ཞེས་དང་།
རང་གི་ལུགས་ནི། རང་གི་རྟེན་དུ་གྱུར་པའི་རྟགས་ཡང་དག་ལ་མ་བརྟེན་པའི་མི་བསླུ་
བའི་ཞེན་རིག་དང་། རང་ཡུལ་གྱི་གཙོ་བོ་དེ་རང་ལ་མངོན་དུ་གྱུར་པའི་སྒོ་ནས་དེ་ལ་
མི་བསླུ་བ་གང་རུང་དུ་གྱུར་པའི་ཤེས་པ་མངོན་སུམ་གྱི་ཚད་མའི་མཚན་ཉིད། རང་
གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ལས་བྱུང་
ཞིང་༑ རང་ཡུལ་གྱི་གཙོ་བོ་དེ་རང་ལ་མངོན་དུ་གྱར་པའི་སྒོ་ནས་དེ་ལ་མི་བསླུ་བའི་
ཤེས་པ། དབང་པོའི་མངོན་སུམ་གྱི་ཚད་མའི་མཚན་ཉིད། རང་གི་རྟེན་དུ་གྱུར་པའི་
རྟགས་ཡང་དག་ལ་མ་བརྟེན་པར་རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་
ཡིད་དབང་ལས་བྱུང་བའི་ཞེན་རིག་དང་རང་ཡུལ་གྱི་གཙོ་བོ་དེ་རང་ལ་མངོན་དུ་འགྱུར་
པའི་སྒོ་ནས་དེ་ལ་མི་བསླུ་བ་གང་རུང་དུ་གྱུར་པའི་ཡིད་བློ། ཡིད་ཀྱི་མངོན་སུམ་གྱི་
ཚད་མའི་མཚན་ཉིད། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཞི་ལྷག་
ཟུང་འབྲེལ་གྱི་ཏིང་ངེ་འཛིན་ལས་བྱུང་ཞིང་། རང་ཡུལ་གྱི་གཙོ་བོར་གྱུར་པའི་བདེན་
པའི་རྣམ་པའམ། བདག་མེད་ཕྲ་རགས་གང་ཡང་རུང་བ་ལ་དམིགས་པའི་རྟོག་བྲལ་
གྱི་མི་བསླུ་བའི་རིག་པ་རྣལ་འབྱོར་མངོན་སུམ་གྱི་ཚད་མའི་མཚན་ཉིད། རང་གི་རྟེན་

དུ་གྱུར་པའི་རྟགས་ཡང་དག་ལ་བརྟེན་ནས་རང་ཡུལ་གྱི་གཙོ་བོར་གྱུར་པའི་ལྐོག་གྱུར་
ལ་མི་བསླུ་བའི་ཞེན་རིག རྗེས་སུ་དཔག་པའི་ཚད་མའི་མཚན་ཉིད་དུ་བྱ་ལ། ཞེས་དང༌།
ཚད་མ་རྣམས་ཡུལ་གང་ལ་ཚད་མ་གང་དུ་སོང་དཔྱད་ན། ཁ་ཅིག་སྔོ་འཛིན་མངོན་
སུམ་སྔོན་པོ་ལ་མངོན་སུམ་དང་། མངོན་སུམ་ཚད་མ་གཉིས་ཀ་ཡིན་ཞེས་ཟེར། ཡང་
ཁ་ཅིག སྒྲ་མི་རྟག་རྟོགས་ཀྱི་རྗེས་དཔག་དང་བདག་འཛིན་གཉིས་ལྟ་བུ་མངོན་སུམ་
གྱི་ཚད་མར་སོང་བའི་གཞལ་བྱ་མེད་ཅེས་ཟེར། དང་པོ་མི་འཐད་དེ། སྔོན་འཛིན་
མངོན་སུམ་སྔོན་པོ་ལ་མངོན་སུམ་བཏགས་པ་བ་དང༌། མངོན་སུམ་གྱི་ཚད་མ་མཚན་
ཉིད་པ་ཡིན་ཞིང༌། སྔོན་པོ་སྔོ་འཛིན་མངོན་སུམ་ལ་མངོན་སུམ་མཚན་ཉིད་པ་དང་།
མངོན་སུམ་གྱི་ཚད་མ་བཏགས་པ་བ་ཡིན་པའི་རྣམ་གཞག་ཀྱང་བྱ་དགོས་པའི་ཕྱིར།
ལུགས་གཉིས་པ་ཡང་མི་འཐད་དེ། སྒྲ་མི་རྟག་རྟོགས་ཀྱི་རྗེས་དཔག་སྒྲ་མི་རྟག་
པའི་དོན་སྤྱིའམ་རང་གི་སྣང་བ་ལ་མངོན་སུམ་གྱི་ཚད་མ་ཡིན། བདག་འཛིན་གཉིས་
ཀྱང་བདག་གཉིས་ཀྱི་དོན་སྤྱིའམ་རང་གི་སྣང་བ་ལ་མངོན་སུམ་གྱི་ཚད་མར་སོང་བའི་
ཕྱིར༑ དང་པོ་གྲུབ་སྟེ། སྒྲ་མི་རྟག་པའི་དོན་སྤྱིའམ་རྗེས་དཔག་དེའི་སྣང་ཡུལ་རྗེས་
དཔག་དེ་ལ་མངོན་སུམ་ཡིན་པའི་ཕྱིར་ཏེ། རྣམ་བཤད་ལས། ཤེས་པ་གང་ལ་གང་
གི་རྣམ་པ་སྣང་བའི་སྣང་བ་ཐམས་ཅད་ཤེས་པ་དེའི་ཡུལ་མངོན་སུམ་ཡིན་ན་སྣང་བ་
དེ་ཤེས་པ་དེ་ལ་མངོན་འགྱུར་ཡིན་ཞིང་། དེ་ཡང་དེ་ལ་མི་བསླུ་བའི་ཤེས་པ་ཡིན་ན།
འཇིག་རྟེན་ན་མི་བསླུ་བའི་ཤེས་པ་ལ་ཚད་མར་གྲགས་པས་ཚད་མར་འགྱུར་བ་ཅིག་འོང་
ངོ་༑ ༑ཞེས་གསུངས་པའི་ཕྱིར། རྩ་རྟགས་གཉིས་པ་དེར་ཐལ། བདག་གཉིས་ཀྱི་དོན་
སྤྱི་འམ་བདག་འཛིན་གཉིས་ཀྱི་སྣང་ཡུལ་བདག་འཛིན་གཉིས་ལ་མངོན་སུམ་དུ་འཆར་

བའི་ཕྱིར་ཏེ། རྣམ་བཤད་ལས། དེའི་ཕྱིར་བདག་གཉིས་ལྟ་བུ་ལ་ཡང་བདག་གཉིས་
ཀྱི་སྣང་བ་མངོན་སུམ་དུ་འཆར་ལ་དེའི་ཚེ་གཞལ་བྱ་སྣང་བ་མངོན་འགྱུར་དེ་ཡུལ་ཅན་
དེས་འགྲུབ་པ་སོགས་སྔར་དང་འདྲ་སྟེ། དེས་ཞེན་ཡུལ་ལ་འཁྲུལ་པ་གཞན་ཡང་ཤེས་
པར་བྱའོ། །ཞེས་གསུངས་པའི་ཕྱིར། ཐལ་འགྱུར་བའི་ལུགས་ཀྱི་ཚད་མའི་དྭོགས་
གཅོད་རགས་པ་ཙམ་ཞིག་ཐལ་ལོ། །ཞེས་གསུངས་ལ། 
གོང་དུ་དྲངས་པའི་པཎ་ཆེན་མཆོག་གི་ཐུགས་བཞེད་ཀྱི་སྙིང་པོ་བསྒྲིལ་ཏེ་བརྗོད་
ན༑ རང་ཡུལ་གྱི་གཙོ་བོ་ལ་མི་བསླུ་བའི་རིག་པ་ཚད་མའི་མཚན་ཉིད་དང་། ཚད་
མ་ལ་མངོན་སུམ་གྱི་ཚད་མ་དང་རྗེས་དཔག་ཚད་མ་གཉིས་སུ་གྲངས་ངེས་པ་དང་།
མངོན་སུམ་གྱི་ཚད་མ་ལ་དབང་མངོན་ཚད་མ་དང་ཡིད་ཀྱི་མངོན་སུམ་ཚད་མ་གཉིས་
དང་༑ ཕྱི་མ་ལ་རྣལ་འབྱོར་མངོན་སུམ་གྱི་ཚད་མ་དང་དེ་མ་ཡིན་པའི་ཡིད་མངོན་
ཚད་མ་གཉིས་སུ་བཞེད། ཕྱི་མ་ལ་དབང་མངོན་ཚད་མས་དྲངས་པའི་ངེས་ཤེས་ཚད་
མ་དང་ཡིད་ཤེས་འཁོར་གྱི་ཚོར་བ་བདེ་སྡུག་བཏང་སྙོམས་ཅི་རིགས་མྱོང་བའི་ཡིད་མངོན་
ཚད་མ་དང༌། རྗེས་དཔག་གིས་དྲངས་པའི་ངེས་ཤེས་དང༌། རྗེས་དཔག་གི་རྒྱུན་གོམས་
པ་ལས་བྱུང་བའི་སྒོམ་བྱུང་རྟོག་བཅས་དང་། མངོན་ཤེས་ཀྱིས་བསྡུས་པའི་ཡིད་མངོན་
ཚད་མ་ཡང་བཞེད་དམ་སྙམ།
དེ་ཡང་སྔོ་འཛིན་དབང་མངོན་ལ་མཚོན་ན་ཡུལ་སྔོན་པོ་དེ་མིག་ཤེས་དེ་ལ་མངོན་
དུ་གྱུར་པ་ཡིན་པས་མངོན་སུམ་མཚན་ཉིད་པ་དང༌། དེ་འཇལ་བའི་མིག་ཤེས་རང་
ཡུལ་སྔོན་པོ་ལ་ལྟོས་ཏེ་མངོན་སུམ་བཏགས་པ་བ་ཡིན་ལ། ཡུལ་དེ་དང་དེ་བློ་དེ་དང་
དེ་ལ་མངོན་སུམ་ཡིན་མིན་ནི་ཡུལ་དེ་བློ་དེ་ལ་མངོན་འགྱུར་ཡིན་མིན་ལ་བྱེད་དམ་སྙམ་

པ་ལ་ཤེས་པ་དོན་མཐུན་དང་དོན་མི་མཐུན་གང་ཡིན་ཡང་རང་གི་སྣང་ཡུལ་ལམ་རང་
ལ་རང་ཡུལ་སྣང་བ་དེ་ཤེས་པ་རང་ལ་མངོན་སུམ་ཡིན་པ་དང་ཤེས་པ་དེ་དེ་འདྲའི་སྣང་
ཡུལ་ལམ་སྣང་བ་དེ་ལ་མངོན་སུམ་བཏགས་བ་དང་མངོན་སུམ་གྱི་ཚད་མ་མཚན་ཉིད་
པར་འཇོག་ལ། ཡུལ་དེ་བློ་དེ་ལ་མངོན་དུ་འགྱུར་བའི་དོན་ནི། ཡུལ་དེ་བློ་དེ་ལ་དོན་
སྤྱི་དང་མ་འདྲེས་པར་གསལ་བར་སྣང་བ་ལ་བྱེད་ཅིང་། དེ་ལྟར་ན་ཐར་པ་འཛིན་པའི་
རྟོག་པ་དང་སྒྲ་མི་རྟག་པ་འཛིན་པའི་རྟོག་པ་གཉིས་ལྟ་བུ་ལ་མཚོན་ན་རྟོག་པ་དེ་གཉིས་
ཀྱིས་རང་ཡུལ་གྱི་གཙོ་བོ་དེ་གཉིས་རྟགས་ལ་མ་བརྟེན་པར་དངོས་སུ་རྟོགས་ཀྱང་། ཡུལ་
གྱི་གཙོ་བོ་དེ་གཉིས་རྟོག་པ་དེ་གཉིས་ལ་མངོན་འགྱུར་མིན་པས་དེ་གཉིས་རྟོག་པ་དེ་
གཉིས་ལ་མངོན་སུམ་མིན་ཞིང་། འོན་ཀྱང་རྟོག་པ་དེ་གཉིས་ཡུལ་དེ་གཉིས་ལ་ཡིད་
ཀྱི་མངོན་སུམ་ཚད་མར་འཇོག་དགོས་སམ་སྙམ་པས་ཁྱད་པར་ཞིབ་ཏུ་འབྱེད་དགོས་
པར་མངོན་ལ། དེ་ལ་སྐབས་འདིར་འགའ་ཞིག་གིས། འོ་ན་ཡུལ་གྱི་གཙོ་བོ་དེ་གཉིས་
རྟོག་པ་དེ་གཉིས་ལ་ལྐོག་ཏུ་གྱུར་པར་ཐལ་ལོ་ཞེ་ན། འདོད་དམ་སྙམ་ཡང་། ཡིག་
ཆའི་དགོངས་པར་སོང་མིན་ད་དུང་དཔྱད་དགོས་སོ། །བསམ་ཚོད་ཞུ་ན། བློ་དེ་ལ་
ཡུལ་དེ་མངོན་འགྱུར་དང་ལྐོག་འགྱུར་དུ་སོང་མིན་ནི། ཡུལ་དེ་བློ་དེ་ལ་འཆར་བའི་
ཚེ་དོན་སྤྱི་དང་འདྲེས་ནས་འཆར་ན་ཡུལ་དེ་བློ་དེ་ལ་ལྐོག་གྱུར་དང་། དོན་སྤྱི་དང་མ་
འདྲེས་པར་གསལ་བར་འཆར་ན་ཡུལ་དེ་བློ་དེ་ལ་མངོན་འགྱུར་དུ་སོང་བར་འཇོག་གམ་
དཔྱད་པར་འཚལ་ལོ།།
ཐར་པ་དང་སྒྲ་མི་རྟག་ལྟ་བུ་ལྐོག་གྱུར་ཡིན་ཞིང་མངོན་འགྱུར་མིན་པར་ཞལ་
གསལ་མཛད་འདུག་པས་གཞལ་བྱ་མངོན་འགྱུར་དང་ལྐོག་འགྱུར་གཉིས་ལུགས་འདིར་

ཡང་གྲུབ་མཐའ་འོག་མའི་འདོད་པ་ལྟར་འགལ་བར་བཞེད་ལ། གཞལ་བྱ་མངོན་འགྱུར་
དང་ལྐོག་འགྱུར་སོ་སོའི་མཚན་ཉིད་ཀྱང་གྲུབ་མཐའ་འོག་མའི་སྐབས་དང་མཐུན་པར་
བཞེད་མིན་ཞལ་གསལ་མ་མཛད་ཀྱང་མཐུན་པར་འཇོག་པར་མངོན་ནོ། །དེས་ན་བློ་
དེ་ལ་ལྐོག་ཏུ་གྱུར་ན་སྤྱིར་ལྐོག་གྱུར་ཡིན་པས་མ་ཁྱབ་པ་དཔེར་ན་བུམ་འཛིན་རྟོག་པ་
ལ་བུམ་པ་ལྐོག་ཏུ་གྱུར་ཀྱང་སྤྱིར་བུམ་པ་ལྐོག་འགྱུར་མིན་པ་དང༌། དེ་བཞིན་དུ་བློ་དེ་
ལ་མངོན་འགྱུར་ཡིན་ན་སྤྱིར་མངོན་འགྱུར་ཡིན་པས་མ་ཁྱབ་པ་ཡང་སྒྲ་མི་རྟག་པ་ལྟ་
བུ་དེ་རྟོགས་པའི་རྣལ་འབྱོར་མངོན་སུམ་ལ་མངོན་འགྱུར་ཡིན་ཀྱང་དེ་སྤྱིར་མངོན་འགྱུར་
མིན་པའོ། །མངོན་སུམ་དང་མངོན་འགྱུར་དོན་གཅིག་ཏུ་འཇོག་དགོས་པར་མངོན་
ནོ༑ ༑གཞལ་བྱ་མངོན་ལྐོག་གཉིས་འགལ་བར་བཞེད་པའི་ཁུངས་ནི། དབུ་མའི་རྣམ་
བཤད་དགོངས་པ་རབ་གསལ་གོང་དུ་དྲངས་པ་ལས། འདི་ཉིད་ཀྱི་མཇུག་ཐོགས་སུ།
ལྐོག་ཏུ་གྱུར་པའི་ཡུལ་ཅན་རྟགས་སྒྲུབ་པར་བྱ་བ་ལ་མི་འཁྲུལ་པ་ལས་སྐྱེས་པའི་ཤེས་
པ་རྗེས་སུ་དཔག་པའོ། །ཞེས་གསུངས་པས་རང་སྤྱི་ཐམས་ཅད་མངོན་འགྱུར་ཡིན་གྱི་
ལྐོག་འགྱུར་མིན་པར་སྟོན་པའང་མིན་ནོ། །ཞེས་གསུངས་པ་འདི་ཨེ་ཡིན་སྙམ་མོ། །སྐབས་
འདིར་ཡིག་ཆར་ལུགས་འདིར་རྗེས་དཔག་གི་དབྱེ་བ་ལ་གྲགས་པའི་རྗེས་དཔག་མི་འཇོག་
པར་གསུངས་པའི་དོན་ལ། ལུགས་འདིས་རྟོག་ཡུལ་ན་ཡོད་པའི་རྟགས་ཀྱིས་རི་བོང་
ཅན་ལ་ཟླ་བ་ཞེས་པའི་སྒྲ་བརྗོད་རུང་དུ་སྒྲུབ་པའི་རྟགས་ཡང་དག་མེད་པར་བཞེད་ཅེས་
སྨྲ་མི་ནུས་པས་དེ་འདྲའི་རྟགས་ཡང་དག་ཡོད་ཀྱང་དེ་ལ་གྲགས་པའི་རྗེས་དཔག་གི་ཐ་
སྙད་མི་མཛད་ཅིང་དེ་ཉིད་དངོས་སྟོབས་རྗེས་དཔག་ཏུ་འདུས་པར་མཛད་དེ་ཟུར་དབྱེ་
མི་མཛད་ཅེས་སྨྲ་དགོས་སམ་དཔྱད་པར་ཞུའོ།།

ལུགས་འདིས་མཉམ་གཞག་ཟག་མེད་མ་གཏོགས་པའི་སློབ་པའི་ཤེས་པ་ཐམས་
ཅད་འཁྲུལ་ཤེས་སུ་བཞེད་ཅིང་། ཡུལ་དེ་ལ་འཁྲུལ་པའི་དོན་ནི་རང་ལ་ཡུལ་དེ་སྣང་
བའི་ཚེ་ཕྱིན་ཅི་ལོག་ཏུ་སྣང་བ་ལ་བྱེད་ཅིང༌། ཤེས་པ་དེ་ཡུལ་དེ་ལ་བསླུ་མི་བསླུ་ནི་
དེ་དང་མི་གཅིག་ཏེ་ཤེས་པ་དེ་ཡུལ་དེ་ལ་བསླུ་ཞེས་པ་ནི་ཤེས་པ་དེས་ཡུལ་དེ་འཛིན་པ་
ན་ཡུལ་དེ་ལ་འཛིན་སྟངས་ལོག་པར་ཞུགས་པ་ལ་བྱེད་དོ། །མི་བསླུ་བའི་དོན་ནི་རང་
གིས་འཇལ་བ་ལྟར་དངོས་པོའི་གནས་ཚོད་ལ་ཞུགས་པ་ལ་བྱེད་དམ་སྙམ་ཡང་ངེས་པ་
མ་ཐོབ་པས་ད་དུང་གཞུང་དང་སྦྱར་ནས་དཔྱད་པར་འཚལ་ལོ།།
རྗེ་བཙུན་ཆོས་ཀྱི་རྒྱལ་མཚན་མཆོག་གི་བཞེད་ཚུལ་ནི། དེ་ཉིད་ཀྱིས་མཛད་
པའི་དབུ་མའི་སྤྱི་དོན་ཤོག ༣༣༡ ལས། རང་ལུགས་བཞག་པ་ལ་ཚད་མའི་མཚན་
ཉིད༑ དབྱེ་བ། རང་རིག་མེད་ཀྱང་དྲན་པ་སྐྱེ་ཚུལ་ལོ། །དང་པོ་ནི། མི་བསླུ་བའི་
རིག་པ་ཚད་མའི་མཚན་ཉིད། དབྱེ་ན། མངོན་སུམ་ཚད་མ་དང་རྗེས་དཔག་ཚད་མ་
གཉིས༑ ཚད་མ་གང་ཞིག རྟགས་ལ་དངོས་སུ་མ་བརྟེན་པར་རང་གི་འཛིན་སྟངས་
ཀྱི་ཡུལ་དུ་གྱུར་པའི་གཞལ་བྱ་ལ་མི་བསླུ་བའི་རིག་པ་དང་པོའི་མཚན་ཉིད། དབྱེ་ན།
དབང་པོའི་མངོན་སུམ། ཡིད་ཀྱི་མངོན་སུམ། རྣལ་འབྱོར་མངོན་སུམ་དང་གསུམ།
མངོན་སུམ་གྱི་ཚད་མ་གང་ཞིག རང་གི་ཐུན་མོང་མ་ཡིན་པའི་བདག་རྐྱེན་དབང་པོ་
གཟུགས་ཅན་པ་ལ་དངོས་སུ་བརྟེན་པའི་སྒོ་ནས་རང་ཡུལ་དུ་གྱུར་པའི་གཞལ་བྱ་མངོན་
སུམ་པ་ལ་མི་བསླུ་བའི་རིག་པ་དང་པོའི་མཚན་ཉིད། དེ་གང་ཞིག རང་གི་ཐུན་མོང་
མ་ཡིན་པའི་བདག་རྐྱེན་ཡིད་དབང་ལས་དངོས་སུ་སྐྱེས་ཤིང་རང་གི་འཛིན་སྟངས་ཀྱི་
ཡུལ་དུ་གྱུར་པའི་གཞལ་བྱ་ལ་མི་བསླུ་བའི་རིག་པ་གཉིས་པའི་མཚན་ཉིད། དབྱེ་ན།

རྟོག་པར་གྱུར་པའི་ཡིད་མངོན་དང་རྟོག་མེད་ཡིད་མངོན་གཉིས། མཚན་གཞི་བདག་
མེད་ཕྲ་རགས་གང་རུང་མ་རྟོགས་པའི་གང་ཟག་གི་རྒྱུད་ཀྱི་ཡིད་ཤེས་སུ་གྱུར་པའི་རྟོག་
པའི་འཁོར་དུ་བྱུང་བའི་ཚོར་བ་བདེ་སྡུག་བཏང་སྙོམས་གསུམ་དང༌། སྔོ་འཛིན་དབང་
མངོན་གྱི་རྗེས་སུ་སྐྱེས་པའི་སྔོན་པོ་དོན་མཐུན་དུ་ངེས་པའི་ངེས་ཤེས་ལྟ་བུ་དང་པོའི་མཚན་
གཞི༑ གཞན་སེམས་ཤེས་པའི་མངོན་ཤེས་གཉིས་པའི་མཚན་གཞི། མངོན་སུམ་གྱི་
ཚད་མ་གང་ཞིག རང་གི་བདག་རྐྱེན་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལས་སྐྱེས་
ཤིང་༑ རང་ཡུལ་དུ་གྱུར་པའི་བདེན་པའི་རྣམ་པའམ་བདག་མེད་ཕྲ་རགས་གང་རུང་
མངོན་སུམ་དུ་མཐོང་བའི་སྒོ་ནས་རྟོག་པ་དང་བྲལ་བའི་མི་བསླུ་བའི་རིག་པ། རྣལ་
འབྱོར་མངོན་སུམ་གྱི་མཚན་ཉིད། གཞལ་བྱ་མངོན་སུམ་པ་ནི། རྟགས་ལ་མ་ལྟོས་
པར་ཚུར་མཐོང་གིས་རྟོགས་ནུས་པ་རྣམས་ཡིན་ཏེ། རྩ་ཤེ་ཊཱིཀ་ཆེན་ལས། རང་བཞིན་
མེད་པ་ཁྱད་གཞིར་གྲུབ་ནས་ཡོད་མེད་ཀྱི་དོན་དང་ཐ་སྙད་གང་ལ་ཡང་དཔྱོད་པ་མེད་
པས་རྟགས་ཀྱིས་འགྲུབ་པ་མིན་ཞིང་། རྟགས་ལ་མི་ལྟོས་པར་རང་བཞིན་མེད་པ་མེད་
པར་འཛིན་པའི་སྒྲོ་འདོགས་གཅོད་པར་ཡང་ནུས་པས་རང་བཞིན་མེད་པ་ཡོད་པ་ནི་མངོན་
གྱུར་རོ། །ཞེས་གསུངས་པའི་ཕྱིར། ཁ་ཅིག ཚིག་གསལ་ལས། གལ་ཏེ་མཚན་
གཞིའམ་རང་གི་མཚན་ཉིད་དམ། སྤྱིའི་མཚན་ཉིད་ཀྱང་རུང་སྟེ། འཇིག་རྟེན་ན་ཡོད་
ན་ནི་ཐམས་ཅད་མངོན་སུམ་དམིགས་པར་བྱ་བ་ཡིན་པའི་ཕྱིར་ན་ལྐོག་ཏུ་མ་གྱུར་པ་
ཡིན་ཏེ། དེའི་ཕྱིར་དེའི་ཡུལ་ཅན་གྱི་རྣམ་པར་ཤེས་པ་དང་ལྷན་ཅིག་མངོན་སུམ་ཉིད་
དུ་རྣམ་པར་གཞག་གོ་ཞེས་པ་འདིས་གཞི་གྲུབ་ན་མངོན་སུམ་ཡིན་པས་ཁྱབ་པ་བསྟན་
ཟེར་བ་མི་འཐད་དེ། དེའི་མཇུག་ཐོགས་སུ། ལྐོག་ཏུ་གྱུར་པའི་ཡུལ་ཅན་རྟགས་བསྒྲུབ་

པར་བྱ་བ་མི་འཁྲུལ་པ་ལས་སྐྱེས་པའི་ཤེས་པ་ནི་རྗེས་སུ་དཔག་པའོ། །ཞེས་བཤད་པའི་
ཕྱིར་དང་། བློ་དེ་ལ་མངོན་གྱུར་ཡིན་ན་མངོན་གྱུར་ཡིན་མི་དགོས་པའི་ཕྱིར། དཔེར་
ན་སྟོང་ཉིད་དེ་ཐེག་ཆེན་གྱི་མཐོང་ལམ་བར་ཆད་མེད་ལམ་ལ་མངོན་གྱུར་ཡིན་
ཀྱང་༑ དེ་ལྐོག་གྱུར་ཡིན་པ་བཞིན་ནོ། །ཞེས་དང༌། དབུ་མའི་སྤྱི་དོན་ཤོག 324
ལས༑ གཞན་ཡང་སྒྲ་མི་རྟག་པ་ཆོས་ཅན། མངོན་སུམ་ཡིན་པར་ཐལ། གཞི་གྲུབ་
པའི་ཕྱིར། ཞེས་དང༌། རང་ལུགས་ལ་བུམ་པ་དང་སྣམ་བུ་ལ་སོགས་པ་མངོན་སུམ་
དང་མངོན་འགྱུར་ཡིན་ཞིང་དེ་གཉིས་དོན་གཅིག་བྱས་པ་ལ། ཁོ་ན་རེ། གསེར་གྱི་
ལྟོ་ལྡིར་བ་བུམ་པ་ཡིན་པ་མངོན་སུམ་ཡིན་པར་ཐལ། བུམ་པ་ཡིན་པ་མངོན་སུམ་ཡིན་
པའི་ཕྱིར། འདོད་ན། མྱོང་སྟོབས་ཀྱིས་སྒྲོ་འདོགས་གཅད་པར་བྱ་བ་ཡིན་པར་ཐལ་
ལོ༑ ༑འདོད་ན། མ་ཡིན་པར་ཐལ། རྟགས་སྟོབས་ཀྱིས་སྒྲོ་འདོགས་བཅད་པར་བྱ་
བ་ཡིན་པའི་ཕྱིར་ཏེ། བསྒྲུབ་བྱ་ཡང་དག་ཡིན་པའི་ཕྱིར་ཟེར་ན། གསེར་གྱི་ལྟོ་ལྡིར་
བ་བུམ་པར་སྒྲུབ་པའི་རྟགས་དང་བུམ་པ་ཡོད་པར་སྒྲུབ་པའི་རྟགས་ཡོད་མེད་དཔྱད་གཞིར་
སྣང་སྟེ། བུམ་འཛིན་མངོན་སུམ་གྱི་རྗེས་སུ་སྐྱེས་པའི་བུམ་པ་དྲན་པའི་དྲན་ཤེས་དེ་
བུམ་པ་ཡོད་པ་ལ་ཚད་མ་ཡིན་པའི་ཕྱིར་རོ། །ཁ་ཅིག རྟོག་པ་ཡིན་ན་རང་ཉིད་ཀྱིས་
མངོན་སུམ་དུ་རྟོགས་པ་མེད་པས་ཁྱབ་ཟེར་ན། སྒྲ་རྟག་འཛིན་རྟོག་པ་ཆོས་ཅན། དེར་
ཐལ༑ དེའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་མངོན་སུམ་དུ་རྟོགས་པའི་
ཆོས་ཡོད་པར་ཐལ། ཁྱོད་ཀྱིས་སྒྲ་རྟག་པའི་དོན་སྤྱི་མངོན་སུམ་དུ་རྟོགས་པའི་ཕྱིར་
ཏེ༑ དེ་ཁྱོད་ལ་མངོན་སུམ་དུ་སྣང་བའི་ཕྱིར་ཏེ། ཁྱོད་དེ་ལ་མངོན་སུམ་གྱི་ཚད་མ་
ཡིན་པའི་ཕྱིར། ཞེས་དང༌། ཡང་ཁོ་ན་རེ། སྔོ་འཛིན་དབང་མངོན་གྱི་རྗེས་སུ་སྐྱེས་

པའི་སྔོན་པོ་དོན་མཐུན་དུ་ངེས་པའི་ངེས་ཤེས་ཆོས་ཅན། སྔོན་པོ་མངོན་སུམ་དུ་རྟོགས་
པར་ཐལ། དེ་ལ་མངོན་སུམ་གྱི་ཚད་མ་ཡིན་པའི་ཕྱིར་ཟེར་ན། མ་ཁྱབ། འདོད་ན།
ལོང་བའི་རྒྱུད་ལ་སྔོན་པོ་མཐོང་བའི་མངོན་སུམ་ཡོད་པར་ཐལ་ལོ། །གཞན་ཡང་། དེས་
སྔོན་པོ་མངོན་སུམ་དུ་རྟོགས་པར་ཐལ། སྒྲ་རྟག་འཛིན་རྟོག་པས་སྒྲ་རྟག་པའི་དོན་སྤྱི་
མངོན་སུམ་དུ་རྟོགས་པའི་ཕྱིར་ན་མ་ཁྱབ་བོ། །ཞེས་གསུངས། 
རྗེ་བཙུན་ཆོས་ཀྱི་རྒྱལ་མཚན་མཆོག་གི་བཞེད་ཚུལ་གྱི་སྙིང་པོ་བརྗོད་ན། མི་
བསླུ་བའི་རིག་པ། ཚད་མའི་མཚན་ཉིད་དང༌། ཚད་མ་ལ་མངོན་རྗེས་གཉིས་དང་།
མངོན་སུམ་གྱི་ཚད་མ་ལ་དབང་མངོན་དང་ཡིད་མངོན་རྣལ་འབྱོར་མངོན་སུམ་སྟེ་གསུམ་
དང་༑ ཡིད་མངོན་ལ་རྟོག་པར་གྱུར་པའི་ཡིད་མངོན་དང༌། རྟོག་མེད་དུ་གྱུར་པའི་
ཡིད་མངོན་གཉིས། སོ་སོའི་མཚན་གཞི་གོང་དུ་ཡིག་ཆར་གསལ་བ་ལྟར་དང་། ཚད་
མའི་གཞལ་བྱ་ལ་མངོན་ལྐོག་གཉིས་ཡོད་ཅིང་། དེ་གཉིས་འགལ་བར་བཞེད་པར་མངོན་
ལ༑ དེ་ཡང་། མྱོང་སྟོབས་ཀྱིས་སྒྲོ་འདོགས་བཅད་པར་བྱ་བའི་ཆོས། མངོན་འགྱུར་
གྱི་དོན་དང༌། མངོན་གྱུར་དང་མངོན་སུམ་དོན་གཅིག་པར་བཞེད་ལ། རྟགས་སྟོབས་
ཀྱིས་སྒྲོ་འདོགས་བཅད་པར་བྱ་བ་ལྐོག་གྱུར་གྱི་དོན་དུ་བཞེད་པར་མངོན་ལ། བསྒྲུབ་
བྱ་ཡང་དག་ཡིན་ན་ལྐོག་གྱུར་ཡིན་དགོས་པས། གསེར་གྱི་ལྟོ་ལྡིར་བ་བུམ་པ་ཡིན་པར་
སྒྲུབ་པའི་རྟགས་ཡང་དག་ཡོད་ན་དེ་ཉིད་བསྒྲུབ་བྱ་ཡང་དག་ཏུ་ཐལ་ནའང་། དེ་འདྲའི་
རྟགས་ཡང་དག་ཡོད་མེད་དཔྱད་གཞིར་གསུངས་ལ། རྟོག་པ་དང་རྟོག་མེད་ཀྱི་ཤེས་
པ་གང་ཡིན་རུང་། རང་ལ་རང་ཡུལ་སྣང་བ་དེ་ཤེས་པ་དེ་དང་དེ་ལ་མངོན་གྱུར་དང་
མངོན་སུམ་ཡིན་པ་དང་། ཤེས་པ་དེ་དང་དེས་ཀྱང་རང་ལ་རང་ཡུལ་སྣང་བ་དེ་མངོན་

སུམ་དུ་རྟོགས་པར་བཞེད་ལ། དེ་ལྟར་ན་སྒྲ་རྟག་འཛིན་རྟོག་པས་རང་ལ་སྒྲ་རྟག་པར་
སྣང་བའི་དོན་སྤྱི་དེ་མངོན་སུམ་དུ་རྟོགས་པར་བཞེད་དོ། །རྟོག་པར་གྱུར་པའི་ཡིད་མངོན་
རྣམས་ཀྱི་སྣང་ཡུལ་དེ་རང་ལ་མངོན་སུམ་དང་མངོན་གྱུར་དུ་སོང་བར་བཞེད་ཀྱང་།
དེ་དག་གི་འཛིན་སྟངས་ཀྱི་ཡུལ་ལམ་ཞེན་ཡུལ་རྣམས་དེ་ལ་མངོན་སུམ་དང་མངོན་གྱུར་
མིན་པར་བཞེད་པར་མངོན་ནོ།།
མཁས་གྲུབ་བསྟན་དར་བ་མཆོག་གི་བཞེད་ཚུལ་ནི། དེ་ཉིད་ཀྱིས་མཛད་པའི་
དབུ་མ་མཐའ་དཔྱོད་ཤོག ༣༤༡ལས། རང་ལུགས་ལ། མི་བསླུ་བའི་རིག་པ། ཚད་
མའི་མཚན་ཉིད། དབྱེ་ན་མངོན་སུམ་གྱི་ཚད་མ་དང་རྗེས་དཔག་ཚད་མ་གཉིས། དང་
པོ་ལ། རང་གི་རྟེན་རྟགས་ཡང་དག་ལ་དངོས་སུ་མ་བརྟེན་པར་རང་གི་གཞལ་བྱའི་
གཙོ་བོ་མངོན་སུམ་པ་ལ་མི་བསླུ་བའི་རིག་པ། མངོན་སུམ་ཚད་མའི་མཚན་ཉིད། དེ་
ལ་དབྱེ་ན་དབང་པོའི་མངོན་སུམ་ཚད་མ། ཡིད་ཀྱི་མངོན་སུམ་ཚད་མ། རྣལ་འབྱོར་
མངོན་སུམ་ཚད་མ་དང་གསུམ། རང་གི་མཐུན་མོང་མ་ཡིན་པའི་བདག་རྐྱེན་དབང་
པོ་གཟུགས་ཅན་པ་ལ་བརྟེན་ནས་རང་གི་གཞལ་བྱའི་གཙོ་བོ་མངོན་སུམ་པ་ལ་མི་བསླུ་
བའི་རིག་པ། དབང་པོ་མངོན་སུམ་གྱི་ཚད་མའི་མཚན་ཉིད། མངོན་སུམ་ཚད་མ་
གང་ཞིག རང་གི་ཐུན་མོང་མ་ཡིན་པའི་བདག་རྐྱེན་ཡིད་དབང་ལ་བརྟེན་ནས་དངོས་
སུ་སྐྱེས་པའི་རང་ཡུལ་བདེན་པའི་རྣམ་པ་དང་བདག་མེད་ཕྲ་རགས་གང་རུང་མངོན་
སུམ་དུ་རྟོགས་པའི་རྟོག་བྲལ་རང་གི་ཡུལ་གྱི་གཙོ་བོ་མངོན་སུམ་པ་ཞིག་ལ་མི་བསླུ་བའི་
རིག་པ་ཡིད་ཀྱི་མངོན་སུམ་གྱི་ཚད་མའི་མཚན་ཉིད། (འདིར་ཡིད་མངོན་གྱི་མཚན་
ཉིད་ཟུར་དུ་བདེན་པའི་རྣམ་པ་དང་། བདག་མེད་ཕྲ་རགས་གང་རུང་ཞེས་པ་དང་རྟོག་

བྲལ་ཞེས་ཉེར་ཆར་སྤར་དུ་བསྐྲུན་པའི་དེབ་ཏུ་འཁོད་འདུག་པ་དག་མིན་དྭོགས་གནས་
འདུག་སྟེ་ཡིད་མངོན་ལ་རྟོག་པར་གྱུར་བ་བཞེད་པ་དང་། ཡིད་མངོན་ཡིན་ན་བདེན་
པའི་རྣམ་པ་དང་བདག་མེད་ཕྲ་རགས་གང་རུང་ཡུལ་དུ་བྱེད་པས་མ་ཁྱབ་པས་སོ་སྙམ་
ལ༑ འདི་སྐོར་སེར་སྨད་དབུ་མའི་མཐའ་དཔྱོད་ཕྱི་མོ་ཤིང་སྤར་རང་དུའང་དེ་ལྟར་
འཁོད་ཡོད་འདུག་པས་སྤར་མ་དག་པར་བཞེད་སྲོལ་ཡོད་ཚུལ་མཁས་པའི་ཞལ་ལས་
ཐོས་ལ། དབུ་མའི་སྤྱི་དོན་དུ་ཡིད་མངོན་གྱི་མཚན་ཉིད་ཇི་ལྟར་གསུངས་པ་ནི། དེ་
ཉིད་ལས། རང་གི་ཐུན་མོང་མ་ཡིན་པའི་བདག་རྐྱེན་ཡིད་དབང་ལ་བརྟེན་ནས་དངོས་
སུ་སྐྱེས་ཤིང་། ཏིང་ངེ་འཛིན་ལ་མི་བརྟེན་པའི་རིགས་སུ་གནས་པའི་སྒོ་ནས་རང་གི་
འཛིན་སྟངས་ཀྱི་ཡུལ་དུ་གྱུར་པའི་གཞལ་བྱའི་གཙོ་བོ་མངོན་གྱུར་པ་ལ་མི་བསླུ་བའི་
རིག་པ། ཡིད་མངོན་གྱི་མཚན་ཉིད། དཔེར་ན་སྔོ་འཛིན་དབང་པོའི་མངོན་སུམ་གྱི་
རྗེས་སུ་སྐྱེས་པའི་སྔོན་པོ་ངེས་པའི་ངེས་ཤེས་ལྟ་བུ་ཡིན་ཞེས་གསུངས་སོ། །)རང་གི་
ཐུན་མོང་མ་ཡིན་པའི་བདག་རྐྱེན་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལ་བརྟེན་ནས་
དངོས་སུ་སྐྱེས་པའི་རང་ཡུལ་བདེན་པའི་རྣམ་པའམ་བདག་མེད་ཕྲ་རགས་གང་རུང་མངོན་
སུམ་དུ་རྟོགས་པའི་རྟོག་བྲལ་གྱི་མི་བསླུ་བའི་རིག་པ། རྣལ་འབྱོར་མངོན་སུམ་གྱི་ཚད་
མའི་མཚན་ཉིད། དང་པོའི་མཚན་གཞི་དབྱེ་བ་དང་བཅས་པ་སླ། གཉིས་པའི་མཚན་
གཞི་གཟུགས་འཛིན་དབང་པོའི་མངོན་སུམ་གྱིས་དྲངས་ནས་སྐྱེས་པའི་གཟུགས་དོན་མཐུན་
དུ་ངེས་པའི་ངེས་ཤེས་ལྟ་བུ། གསུམ་པའི་མཚན་གཞི་སོ་སྐྱེའི་རྒྱུད་ཀྱི་གང་ཟག་རང་
རྐྱ་ཐུབ་པའི་རྫས་ཡོད་འཛིན་པའི་རྟོག་པའི་ཞེན་ཡུལ་མེད་པར་མངོན་སུམ་དུ་རྟོགས་པའི་
ཡེ་ཤེས་ལྟ་བུ། རང་གི་དངོས་ཀྱི་རྟེན་རྟགས་ཡང་དག་ལ་བརྟེན་ནས་རང་གི་གཞལ་

བྱའི་གཙོ་བོ་ལྐོག་གྱུར་ལ་མི་བསླུ་བའི་རིག་པ་རྗེས་དཔག་ཚད་མའི་མཚན་ཉིད། དབྱེ་
ན༑ དངོས་སྟོབས་རྗེས་དཔག ཡིད་ཆེས་རྗེས་དཔག དཔེ་ཉེར་འཇལ་གྱི་རྗེས་དཔག་
དང་གསུམ། དང་པོ་ནི། བྱས་རྟགས་ལས་སྒྲ་མི་རྟག་པ་མི་བསླུ་བའི་རིག་པ་ལྟ་བུ།
གཉིས་པ། དཔྱད་པ་གསུམ་གྱིས་དག་པའི་ལུང་གི་རྟགས་ལས། སྦྱིན་པས་ལོངས་སྤྱོད་
ཁྲིམས་ཀྱིས་བདེ། །ཞེས་པའི་ལུང་རང་གི་བསྟན་བྱའི་དོན་ལ་མི་བསླུ་བར་རྟོགས་པའི་
རིག་པ་ལྟ་བུ། གསུམ་པ་ནི། རྭ་དང་རྨིག་པ་སོགས་བ་གླང་དང་འདྲ་བའི་རྟགས་ལས་
བ་མིན་བ་གླང་དང་འདྲ་བར་རྟོགས་པའི་མི་བསླུ་བའི་རིག་པ་ལྟ་བུའོ། །དཔྱད་ཤེས་
ལ་ཚད་མས་ཁྱབ་ཅིང༌། མངོན་སུམ་ཚད་མ་ལ་རང་ཡུལ་མངོན་སུམ་དུ་རྟོགས་པས་
མ་ཁྱབ་བོ། །མངོན་སུམ་དང་མངོན་གྱུར་ཡིན་ཁྱབ་མཉམ། གཞི་གྲུབ་ན་མངོན་ལྐོག་
གཉིས་ཀ་ཡིན་པས་ཁྱབ་སྟེ། གཞི་གྲུབ་ན་རང་ཉིད་མངོན་དུ་གྱུར་པ་དང་མངོན་སུམ་
དུ་རྟོགས་པའི་རིགས་པ་ཡོད་པའི་ཁྱབ། རང་ཉིད་ལྐོག་ཏུ་གྱུར་པའི་བློ་ཡང་ཡོད་པས་
ཁྱབ་པའི་ཕྱིར་ཞེས་དང་།
ཡང་དབུ་མའི་མཐའ་དཔྱོད་ཤོག 355 ལས། ཁ་ཅིག རྟོག་པ་ཡིན་ན་
རང་ཉིད་ཀྱིས་མངོན་སུམ་དུ་རྟོགས་པའི་ཆོས་མེད་དགོས་པར་ཐལ། སྔོ་འཛིན་དབང་
པོའི་མངོན་སུམ་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་ཀྱིས་སྔོན་པོ་མངོན་
སུམ་དུ་མ་རྟོགས་པ་ལ་རྒྱུ་མཚན་ཡང་དག་ཡོད་པའི་ཕྱིར། འདོད་ན། སྒྲ་རྟག་འཛིན་
རྟོག་པ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཡོད་པར་ཐལ། རང་ཉིད་
ལ་སྒྲ་རྟག་པར་སྣང་བ་མངོན་སུམ་དུ་རྟོགས་པའི་ཕྱིར་ཏེ། དེ་ལ་དེ་མངོན་སུམ་དུ་སྣང་།
དེས་དེ་ངེས་པའི་ངེས་ཤེས་ཚད་མ་གཞན་ལ་ལྟོས་མེད་དུ་འདྲེན་ནུས་པའི་ཕྱིར། ཟེར་

ན་མ་ཁྱབ། གཞན་ཡང༌། སྒྲ་རྟག་འཛིན་རྟོག་པས་རང་ལ་སྒྲ་རྟག་པར་སྣང་བ་མངོན་
སུམ་དུ་རྟོགས་པར་ཐལ། དེ་དེའི་མངོན་སུམ་གྱི་ཡུལ་ཡིན་པའི་ཕྱིར། ཟེར་ན་ཡང་
མ་ཁྱབ། ཞེས་དང༌། གཟུགས་འཛིན་དབང་མངོན་གྱིས་གཟུགས་ཡོད་པར་ངེས་པའི་
ངེས་ཤེས་ཚད་མ་གཞན་ལ་ལྟོས་མེད་དུ་འདྲེན་པར་གསུངས་པས་གཟུགས་ཡོད་པར་སྒྲུབ་
པའི་རྟགས་ཡང་དག་ལུགས་འདིར་མ་བཞེད་པ་འདྲའོ། །ཞེས་དང༌། དབུ་མའི་མཐའ་
དཔྱོད་ཤོག ༣50ལས། མངོན་ཤེས་ཡིན་ན་ཡིད་མངོན་ཡིན་པས་ཁྱབ་ཟེར་བ་དང་།
རྗེས་དཔག་ལ་ཐོས་བྱུང་གི་བློ་ཡིན་པས་ཁྱབ་ཟེར་བ་དག་ལས། དང་པོ་ལ་རྣམ་མཁྱེན་
སྐད་ཅིག་དང་པོ་ཆོས་ཅན། ཡིད་མངོན་ཡིན་པར་ཐལ། མངོན་ཤེས་ཡིན་པའི་ཕྱིར།
དེར་ཐལ། ཟག་ཟད་ཀྱི་མངོན་ཤེས་ཡིན་པའི་ཕྱིར། དེར་ཐལ། རང་གི་སེམས་རྟེན་
བསམ་གཏན་གྱི་དངོས་གཞི་ལ་བརྟེན་ནས་སྒྲིབ་གཉིས་སྤངས་པའི་སྤངས་པ་མངོན་སུམ་
དུ་རྟོགས་པའི་ཡེ་ཤེས་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། རྩ་
བར་འདོད་ན། མ་ཡིན་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར། དམ་
བཅའ་ཕྱི་མ་ནི་ཕྱིན་ཅི་ལོག་ཡིན་ཏེ། དེ་ཡིན་ན་ཐོས་བྱུང་གི་བློ་མ་ཡིན་དགོས་པའི་ཕྱིར།
དེར་ཐལ། དེ་ཡིན་ན་བསམ་བྱུང་གི་རིག་པ་ཡིན་དགོས་པའི་ཕྱིར། རྟགས་འབུད་ཅིང༌།
ཇི་ལྟར་ཐོས་པའི་དོན་ལ་རིག་པ་བཞིས། །ཉིན་དང་མཚན་དུ་ཚུལ་བཞིན་རབ་བརྟགས་
ནས༑ །བསམ་བྱའི་གནས་ལ་བསམ་ལས་བྱུང་བ་ཡི། །ཞེས་དང༌། བསམ་བྱུང་བློ་
ཡི་ངེས་ཤེས་རྙེད་པར་ཤོག །ཅེས་པས་ཀྱང་གྲུབ་པའི་ཕྱིར། ཞེས་དང་།
—— མཁས་གྲུབ་བསྟན་དར་བ་ཉིད་ཀྱིས་མཛད་པའི་དབུ་མའི་སྤྱི་དོན་ཤོག ༤༧༦
ལས༑ རང་གི་རྟེན་རྟགས་ཡང་དག་ལ་བརྟེན་ནས་རང་གི་གཞལ་བྱ་ལྐོག་གྱུར་པ་ལ་

མི་བསླུ་བའི་རིག་པ་རྗེས་དཔག་ཚད་མའི་མཚན་ཉིད། དེ་ལ་དབྱེ་ན། དངོས་སྟོབས་
རྗེས་དཔག གྲགས་པའི་རྗེས་དཔག ཡིད་ཆེས་རྗེས་དཔག དཔེ་ཉེར་འཇལ་གྱི་རྗེས་
དཔག་དང་བཞི་ཡོད་དེ། ཕྱི་མའི་མཚན་གཞི་ནི། རྭ་དང་རྨིག་པ་དང་ནོག་དང་ལྐོག་
ཤལ་སོགས་བ་གླང་དང་འདྲ་བའི་རྟགས་ལ་བརྟེན་ནས་བ་མིན་བ་གླང་དང་འདྲ་བར་རྟོགས་
པའི་རྗེས་དཔག་ལྟ་བུ་ཡིན་ཏེ། དེ་སྐད་དུ་ཡང་། རྩོད་ཟློག་ལས། གང་གི་བ་མིན་ཅི་འདྲ་
ཞེས། །གྲོང་པ་དག་གིས་དྲིས་པ་ན། །བ་གླང་ཅི་འདྲ་དེ་འདྲ་ཞེས། །འབྲོག་པས་སྨྲས་པ་
ལྟ་བུའོ། །ཞེས་གསུངས་པའི་ཕྱིར། ཞེས་གསུངས་སོ།།
མཁས་གྲུབ་བསྟན་དར་བ་མཆོག་གི་བཞེད་ཚུལ་དོན་སྙིང་བསྡུས་ཏེ་བརྗོད་ན། མི་
བསླུ་བའི་རིག་པ་ཚད་མའི་མཚན་ཉིད་དང༌། ཚད་མ་ལ་དབྱེ་ན། མངོན་རྗེས་གཉིས་
ཡོད་ཅིང༌། མངོན་སུམ་གྱི་ཚད་མ་ལ་དབང་མངོན་དང་ཡིད་མངོན་རྣལ་འབྱོར་མངོན་
སུམ་དང་གསུམ་དུ་ཡོད་ཅིང་། རྣལ་འབྱོར་མངོན་སུམ་ཡིད་མངོན་མིན་པར་གསུངས་
པས་ཡིད་མངོན་དང་རྣལ་འབྱོར་མངོན་སུམ་འགལ་བར་བཞེད་པར་མངོན་ལ། གཞི་གྲུབ་
ན་མངོན་ལྐོག་གཉིས་ཀ་ཡིན་པས་ཁྱབ་པ་དང་། རྟོག་པར་གྱུར་པའི་ཡིད་མངོན་ཚད་མ་
རྣམས་ལ་རང་ཡུལ་སྣང་བ་མངོན་སུམ་དང་མངོན་གྱུར་དུ་སོང་ཡང་། དེ་རྣམས་ཀྱིས་
རང་ལ་ཡུལ་སྣང་བ་དེ་མངོན་སུམ་དུ་མ་རྟོགས་པར་བཞེད་པས། སྒྲ་རྟག་འཛིན་རྟོག་པ་
ལྟ་བུ་རང་ལ་སྒྲ་རྟག་པ་སྣང་བ་དེ་རང་ལ་མངོན་གྱུར་དང་མངོན་སུམ་དུ་སོང་ཞིང༌། རང་
ཉིད་ཀྱིས་དེ་རྟོགས་ཀྱང་དེས་དེ་མངོན་སུམ་དུ་མ་རྟོགས་པར་བཞེད་ལ། རྗེས་དཔག་ལ་
དངོས་སྟོབས་རྗེས་དཔག་དང༌། ཡིད་ཆེས་རྗེས་དཔག་དང༌། དཔེ་ཉེར་འཇལ་གསུམ་གྱི་
སྟེང་གྲགས་པའི་རྗེས་དཔག་ཀྱང་བཞེད་ལ། དཔེ་ཉེར་འཇལ་གྱི་རྗེས་དཔག་གི་མཚན་གཞི་

ནི༑ བ་མིན་ཆོས་ཅན། བ་གླང་དང་འདྲ་སྟེ། རྭ་དང་རྨིག་པ་ལྐོག་ཤལ་སོགས་བ་གླང་གི་
དེ་རྣམས་དང་མཚུངས་པར་ལྡན་པའི་ཕྱིར། ཞེས་པའི་རྟགས་ལས་སྐྱེས་པའི་རྗེས་དཔག་
ལྟ་བུ་ལ་བཞེད་ཅིང༌། རྗེས་དཔག་ལ་བསམ་བྱུང་ཡིན་པས་ཁྱབ་པར་ཡང་བཞེད་དོ།།
ཀུན་མཁྱེན་འཇམ་དབྱངས་བཞད་པ་མཆོག་གིས་ཇི་ལྟར་བཞེད་པ་ནི། དེ་ཉིད་
ཀྱིས་མཛད་པའི་དབུ་མ་ཆེན་མོ་ཤོག ༣༩༨པ། ལས། གཉིས་པ་རང་ལུགས་ནི།
ཚད་མ་ལེགས་པར་བཤད་ཚུལ་ཡོད་དེ། མཚན་ཉིད་དང་སྒྲ་བཤད་དང་དབྱེ་བ་དང་
སོ་སོའི་དོན་དང་བཞིའི་སྒོ་ནས་བཤད་དུ་ཡོད་པའི་ཕྱིར། དང་པོ་ཡོད་དེ། མི་བསླུ་
བའི་ཤེས་པ་ཚད་མའི་མཚན་ཉིད། ཡང་ན། རང་གི་འཛིན་སྟངས་ཀྱི་ཡུལ་ལ་མི་བསླུ་
བའི་ཤེས་པ་དེའི་མཚན་ཉིད། སྒྲ་བཤད་ཡོད་དེ། རབ་ཏུ་འཇལ་བས་ན་ཚད་མ་ཞེས་
བརྗོད་པའི་ཕྱིར། དབྱེ་བ་བསྡུ་ན་མངོན་རྗེས་གཉིས་སུ་ཡོད་དེ། མངོན་གྱུར་པ་འཇལ་
བའི་མངོན་སུམ་ཚད་མ་དང༌། ལྐོག་འགྱུར་པ་འཇལ་བའི་རྗེས་དཔག་གཉིས་སུ་འདུ་
བའི་ཕྱིར། ཚིག་གསལ་ལས། དངོས་པོ་ཐམས་ཅད་མངོན་སུམ་དུ་ཤེས་པས་གོ་བར་
བྱ་བ་མིན་གྱི་རྗེས་སུ་དཔག་པས་རྟོགས་པར་བྱ་བ་ཡང་ཡོད་དོ། །ཞེས་གསུངས་པ་ལ་
བརྟེན་ནས་རྗེ་ཡབ་སྲས་ཀྱིས་མངོན་རྗེས་གཉིས་སུ་འདུ་བར་བཤད་པ་དེའི་ཕྱིར། སྤྲོས་
ན༑ མངོན་སུམ་གྱི་ཚད་མ་དང༌། རྗེས་དཔག་དང༌། ལུང་གི་ཚད་མ། དཔེ་ཉེར་
འཇལ་བཞི་རྩོད་བཟློག་དང་མདོ་ལས་བཤད་ལ། དེའི་རྒྱུ་མཚན་ཡང་ཡོད་དེ། གཞལ་
བྱའི་གནས་མངོན་འགྱུར་དང་ཅུང་ཟད་ལྐོག་གྱུར་དང་ཤིན་ཏུ་ལྐོག་གྱུར་གསུམ་གྱི་དབང་
གིས་དང་པོ་གསུམ་བཞག རྗེས་དཔག་གཞན་ལྟ་ཅི་སྨོས། ཡིད་ཆེས་རྗེས་དཔག་ཀྱང་
དཔེ་ལ་རགས་ལས་པས་དཔེ་ཉེར་འཇལ་ཟུར་དུ་བཤད་པ་འདི་རྩོད་བཟློག་དོན་དུ་བཤད་

ཟིན་པའི་ཕྱིར། ཞེས་དང་། མངོན་སུམ་ཚད་མའི་མཚན་ཉིད་ཡོད་དེ། འཛིན་སྟངས་
ཀྱི་ཡུལ་གྱི་གཞལ་བྱ་མངོན་སུམ་པ་ལ་མི་བསླུ་བའི་ཤེས་པ་དེ་དེ་ཡིན་པའི་ཕྱིར། ཚིག་
གསལ་ལས། གལ་ཏེ་མཚན་གཞི་སོགས་གསུངས་པའི་ཕྱིར། སྒྲ་བཤད་ཡོད་དེ། དབང་
པོ་མངོན་དུ་ཕྱོགས་པའི་ཡུལ་ལ་མངོན་སུམ་ཞེས་བྱ་ལ། དེ་གཅོད་པས་ན་ཡུལ་གྱི་སྒོ་
ནས་ཡུལ་ཅན་ལའང་མངོན་སུམ་དང་དབང་པོའི་ཡུལ། ཞེས་བཤད་པའི་ཕྱིར། དེ་
ལ་དབང་མངོན་དང་ཡིད་མངོན་གཉིས་ཡོད་དེ། བདག་རྐྱེན་སྒོ་ནས་དེ་གཉིས་སུ་འདུ་
བའི་ཕྱིར། དབང་པོ་གཟུགས་ཅན་གྱི་བདག་རྐྱེན་ལ་བརྟེན་པའི་མངོན་སུམ་ཚད་མ་
དབང་པོའི་མངོན་སུམ་ཚད་མའི་མཚན་ཉིད། དབྱེ་ན་ལྔ་ཡོད་དེ། མིག་གི་དང་རྣ་
བའི་དང་སྣ་ཡི་དང་ལྕེའི་དང་ལུས་ཀྱི་དབང་པོའི་མངོན་སུམ་ཚད་མ་ལྔ་ཡོད་པའི་ཕྱིར་
དང་༑ ཡང་ན་གཟུགས་འཛིན་དབང་མངོན་ནས་རེག་འཛིན་དབང་མངོན་ཚད་མའི་
བར་ལྔའོ། །རང་གི་བདག་རྐྱེན་ཡིད་དབང་ཙམ་ལ་བརྟེན་པའི་ཚད་མ། ཡིད་མངོན་
གྱི་ཚད་མའི་མཚན་ཉིད། དབྱེ་ན་གཉིས། ཡང་མངོན་སུམ་ཚད་མར་དབྱེ་ན། དབང་
མངོན༑ ཡིད་མངོན། རྣལ་འབྱོར་མངོན་སུམ་གསུམ། དང་པོ་བཤད་པ་དང་འདྲ།
འདིར་གཉིས་པའི་མཚན་ཉིད་བདག་རྐྱེན་ཡིད་དབང་ཞིག་ལ་བརྟེན་ཅིང་ཞི་ལྷག་ཟུང་
འབྲེལ་ལ་མ་བརྟེན་པའི་མངོན་སུམ་ཚད་མ་དེ་གསུམ་དུ་ཕྱེ་བའི་ཡིད་མངོན་གྱི་མཚན་
ཉིད༑ བདག་རྐྱེན་ཞི་ལྷག་ཟུང་འབྲེལ་ཞིག་ལ་བརྟེན་ནས་བདེན་བཞིའི་ཁྱད་ཆོས་སམ་
བདག་མེད་ཕྲ་རགས་ཅི་རིགས་མངོན་སུམ་དུ་རྟོགས་པའི་ཚད་མ། རྣལ་འབྱོར་མངོན་
སུམ་གྱི་མཚན་ཉིད། སྤྱིར་རྣལ་འབྱོར་མངོན་སུམ་ཡིན་ན་ཡིད་མངོན་ཡིན་དགོས་ཀྱང་།
གསུམ་དུ་ཕྱེ་བའི་དེ་གཉིས་འགལ་བ་ཡིན་ནོ། །མྱོང་སྟོབས་ཀྱིས་རྟོགས་པར་བྱ་དགོས་

པའི་ཆོས། མངོན་འགྱུར་གྱི་མཚན་ཉིད། མངོན་སུམ་དང་། མངོན་གྱུར་དང་། དབང་
པོའི་ཡུལ། ལྐོག་གྱུར་མ་ཡིན་པའི་ཆོས་བཞི་མིང་གི་རྣམ་གྲངས་ཡིན། རྒྱུ་མཚན་ནམ་
རྟགས་སམ་དཔྱད་པ་ལ་བརྟེན་ནས་རྟོགས་དགོས་པའི་ཆོས་ལྐོག་གྱུར་གྱི་མཚན་ཉིད། ལྐོག་
གྱུར་དང༌། མངོན་འགྱུར་མིན་པའི་ཆོས་དང་། དབང་པོའི་ཡུལ་མ་ཡིན་པའི་ཆོས་
དང་༑ རྗེས་དཔག་གི་ཡུལ་རྣམས་རྣམ་གྲངས་སོ། །རྒྱུ་མཚན་བསྒྲུབ་བྱ་ལ་མི་འཁྲུལ་
པ་ལ་དངོས་སུ་བརྟེན་ནས་རང་གི་འཛིན་སྟངས་ཀྱི་ཡུལ་གྱི་གཞལ་བྱ་ལྐོག་གྱུར་པ་ལ་
མི་བསླུ་བའི་ཤེས་པ་ཡིན་པ་དེ། རང་རྗེས་སུ་དཔག་པའི་ཚད་མ་ཡིན་པའི་མཚན་ཉིད་
ཡིན་ཏེ། རྒྱུ་མཚན་བསམ་པའམ་དཔྱད་སྟོབས་ཀྱིས་དངོས་སུ་སྐྱེས་པའི་ཚད་མ་རྗེས་
དཔག་ཡིན། དེ་ལྟར་རྟོགས་དགོས་པས་ན་རྟགས་ལ་བརྟེན་པར་བཤད་པའི་ཕྱིར། ཞེས་
དང་༑ ཡང་དེའི་འཕྲོ་ལས། རྗེས་དཔག་ལ་ཐོས་བྱུང་བསམ་བྱུང་གཉིས་ཀ་ཡོད་དེ།
རང་དོན་སྐབས་ཀྱི་ཕལ་ཆེར་བསམ་བྱུང་། གཞན་དོན་སྐབས་དང་གློ་བུར་བའི་རྟགས་
ལ་བརྟེན་པའི་ཐོས་བྱུང་ཡང་མང་བའི་ཕྱིར། དེར་ཐལ། སྡེ་བདུན་གྱི་རྒྱན་ཡིད་ཀྱི་
མུན་སེལ་ལས། ཐོས་བྱུང་གི་ཤེས་རབ་ནི་གང་ཟག་གཞན་གྱི་ངག་ཐོས་པའི་སྟོབས་
ཀྱིས་ཚུལ་གསུམ་ལ་དྲན་པ་སྐྱེ་བའི་རྟགས་ལ་བརྟེན་ནས་སྐྱེས་པས་ཁྱབ་པའི་ཕྱིར། ཐོས་
བྱུང་གི་ཤེས་རབ་སྐྱེ་བའི་རྟེན་རྟགས་ཡང་དག་ལ་གཞན་དོན་གྱི་རྟགས་ཡང་དག་ཅེས་
བྱའོ༑ ༑བསམ་བྱུང་གི་ཤེས་རབ་ནི་གང་ཟག་གཞན་གྱིས་བསྟན་པ་ལ་མ་ལྟོས་པར་རང་
ཉིད་ཀྱིས་ཚུལ་བཞིན་བསམ་པའི་སྟོབས་ཀྱིས་རྙེད་པའི་སྒྲུབ་བྱེད་ཡང་དག་ལ་བརྟེན་ནས་
དཔག་པར་བྱ་བའི་དོན་རྟོགས་པའི་རྗེས་དཔག་དང་དེས་དྲངས་པའི་དཔྱད་ཤེས་ཀྱི་ངོ་
བོ་གཉིས་སུ་ངེས་པ་ཡིན་ལ། དེའི་ཕྱིར་བསམ་བྱུང་གི་ཤེས་རབ་ཀྱི་རྟེན་དུ་འགྱུར་པའི་

རྟགས་ཡང་དག་ནི་རང་དོན་གྱི་རྟགས་ཞེས་བྱའོ། །ཞེས་གསུངས་ལ། འདི་ཚུལ་གསུམ་
པའི་རྟགས་ཀྱི་དབང་དུ་བྱས་ཀྱང་ཐལ་འགྱུར་ལའང་རིགས་པ་འདྲ་ལ། དབུ་སེམས་
ཀྱི་ཁྱད་པར་སོགས་ཤེས་དགོས་སོ། །ཡང་དེ་ལ་དབྱེ་ན། དངོས་སྟོབས་རྗེས་དཔག་
ཡིད་ཆེས་རྗེས་དཔག་དང་། ཉེར་འཇལ་གྱི་རྗེས་དཔག་གསུམ་ཡོད། ཅེས་
གསུངས་པ་དང་། ཡང་དབུ་མ་ཆེན་མོ་ཤོག ༣༩་བ། ལས། དེ་ཆོས་ཅན་(སྟོང་ཉིད་རྟོགས་
པའི་ཞི་ལྷག་ཟུང་འབྲེལ་གྱི་སྦྱོར་ལམ་)ཁྱོད་མངོན་སུམ་ཚད་མ་ཡིན་པར་ཐལ། ཁྱོད་
རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་སུམ་པ་ལ་མི་བསླུ་བའི་ཤེས་པ་ཡིན་
པའི་ཕྱིར། དེར་ཐལ། ཁྱོད་ཀྱི་འཛིན་སྟངས་ཀྱི་ཡུལ་གྱི་གཞལ་བྱ་མངོན་སུམ་པ་ཡོད་
པ་གང་ཞིག ཁྱོད་དེ་ལ་མི་བསླུ་བ་ཡིན་པའི་ཕྱིར། དང་པོ་གྲུབ་སྟེ། སྟོང་ཉིད་དེ་དེ་
ཡིན་པའི་ཕྱིར། མ་གྲུབ་ན། སྟོང་ཉིད་ཆོས་ཅན། ཁྱོད་དེ་འདྲའི་སྦྱོར་ལམ་གྱི་འཛིན་
སྟངས་ཀྱི་ཡུལ་གྱི་གཞལ་བྱ་མངོན་སུམ་པ་ཡིན་པར་ཐལ། ཁྱོད་དེ་འདྲའི་སྦྱོར་ལམ་
གྱིས་རྟགས་ལ་མ་བརྟེན་པར་ཉམས་མྱོང་གིས་འཛིན་སྟངས་སུ་བྱས་པའི་གཞལ་བྱ་ཡིན་
པའི་ཕྱིར། རྟགས་ཆོས་ཅན་གྱིས་གྲུབ་ལ། མ་ཁྱབ་ན། ཁྱབ་པར་ཐལ། ཆོས་དེ་ཤེས་
པ་དེས་རྟགས་ལ་མ་ལྟོས་པར་གཞལ་བ་དེ་དེ་ལ་མངོན་འགྱུར་གྱི་དོན་ཡིན་པའི་ཕྱིར།
ཞེས་དང་།
ཡང་དབུ་མ་ཆེན་མོ་ཤོག ༣༩༦ན། ལས། དེས་ན་མདོར་བསྡུས་ན་ཡིད་ཀྱི་
མངོན་སུམ་ཚད་མ་ཆོས་ཅན། ཁྱོད་རང་གི་འཛིན་སྟངས་ཀྱི་ཡུལ་དེ་ཁྱོད་ལ་སྣང་ན་
ཁྱོད་འཛིན་སྟངས་ཀྱི་ཡུལ་དེ་དང་དེའི་སྣང་བ་ཐམས་ཅད་མྱོང་སྟོབས་ཀྱིས་ཁྱོད་ལ་མངོན་

འགྱུར་ཡིན་ཅིང༌། མི་བསླུ་བ་ཡིན་ན་ཁྱོད་སྣང་གཞིའི་འཛིན་སྟངས་ཡུལ་དང་དེའི་
སྣང་བ་རང་ལ་མངོན་གྱུར་གང་ཡིན་ཐམས་ཅད་ལ་མངོན་སུམ་གྱི་ཚད་མ་ཡིན་དགོས་
པར་ཐལ། ཁྱོད་ཤེས་པ་ཡིན་པའི་ཕྱིར། ཟླ་བ་དང་རྗེ་གཉིས་ཀྱི་དགོངས་པ་དྲི་མེད་
ཡིན་ནོ། །ཞེས་དང༌། ཡང་དབུ་མ་ཆེན་པོ་ཤོག 398ན། ལས། ཡང་སྟོང་ཐུན་གྱི་
དགོངས་པ་མ་ལོན་པ་མང་པོ་ན་རེ། སྒྲ་མི་རྟག་པ་རྟོགས་པའི་རྗེས་དཔག་དེ་རང་གི་
ཞེན་ཡུལ་ལ་འཁྲུལ་པར་ཐལ། རྗེས་དཔག་དེ་ལ་སྒྲ་མི་རྟག་པ་རང་གི་མཚན་ཉིད་ཀྱིས་
གྲུབ་པར་སྣང་བའི་ཕྱིར། དེས་ན་རྗེས་དཔག་རྣམས་རང་གི་ཞེན་ཡུལ་ལ་འཁྲུལ་ཟེར་
ན༑ ཁ་ཅིག་མ་ཁྱབ་སྟེ། སྣང་ཡུལ་དང་ཞེན་ཡུལ་མི་གཅིག་པའི་ཕྱིར་ཟེར། འདི་ལ་
འོ་ན། སྟོང་ཉིད་རྟོགས་པའི་རིགས་ཤེས་རྗེས་དཔག་གིས་སྟོང་ཉིད་ངེས་ངོར་བདེན་སྣང་
གིས་བསླད་པར་ཐལ། སྟོང་ཉིད་རྟོགས་པའི་རྗེས་དཔག་གིས་སྣང་ངོ་མ་ཡིན་པའི་ངེས་
ངོར་བདེན་སྣང་ཡོད་པའི་ཕྱིར། དེར་ཐལ། དེའི་ངེས་ངོའི་སྟོང་ཉིད་ལ་བདེན་སྣང་
ཞུགས་པའི་ཕྱིར། དེར་ཐལ། དེས་སྟོང་ཉིད་ངེས་པའི་འཛིན་སྟངས་ཡུལ་ལ་བདེན་
སྣང་ཞུགས་པའི་ཕྱིར། དེར་ཐལ། དེ་རང་གི་ཞེན་ཡུལ་ལ་འཁྲུལ་པའི་ཕྱིར། རྟགས་
དངོས༑ ཁྱབ་སྟེ། རང་གི་ཞེན་ཡུལ་ལ་འཁྲུལ་ན་རང་གི་ཞེན་ངོའི་ཡུལ་དེ་ལ་འཁྲུལ་
སྣང་ཞུགས་པ་ཞིག་དགོས་པའི་ཕྱིར། དེར་ཐལ། སྣང་ངོ་ལ་འཁྲུལ་པ་ཞུགས་ཚུལ་
དང་ཞེན་ངོ་ལ་འཁྲུལ་པ་ཞུགས་ཚུལ་ལ་ཁྱད་ཆེན་པོ་ཡོད་པའི་ཕྱིར། དེར་ཐལ། དེའི་
རྒྱུ་མཚན་གྱིས་ཕུང་པོ་མི་རྟག་པ་སོགས་སུ་འཛིན་པའི་ཡིད་མངོན་གྱི་སྣང་ངོ་ལ་ལྟོས་
ནས་འཁྲུལ་ཀྱང༌། ཞེན་ངོ་ལ་ལྟོས་ནས་ཕྱིན་ཅི་མ་ལོག་པ་དང་མ་འཁྲུལ་པར་འཇོག
དབང་མངོན་ལ་དེ་ལྟར་མེད་པའི་ཁྱད་པར་བཤད་པའི་ཕྱིར། ལམ་རིམ་ལས། དེ་

ལྟར་ཕུང་པོ་མི་རྟག་སོགས་སུ་འཛིན་པའི་རྟོག་པ་ནི་སྣང་ཡུལ་ལ་འཁྲུལ་ཡང་ངེས་པའི་
འཛིན་སྟངས་ལ་ཚད་མའི་གནོད་པ་མེད་པས། ཕྱིན་ཅི་མ་ལོག་པའམ་མ་འཁྲུལ་པ་
ཞེས་བྱ་ལ། དབང་པོའི་ཤེས་པ་རྣམས་ནི་སྣང་ཡུལ་ལ་འཁྲུལ་ཞིང་མ་འཁྲུལ་པའི་ཆ་
གཞན་ཡང་མེད་པས་མ་འཁྲུལ་པ་ཞེས་མི་བྱའོ། །ཞེས་དང༌། ཟླ་བས་རིགས་པ་དྲུག་
ཅུ་པའི་འགྲེལ་པ་ལས་ཀྱང་ཕྱིན་ཅི་མ་ལོག་པ་ནི་སྡུག་བསྔལ་ལ་སོགས་པ་ཉིད་དུ་འཛིན་
པ་སྟེ། ཞེས་གསུངས་པའི་ཕྱིར་ཤིན་ཏུ་གསལ་ལོ། །ཞེས་གསུངས། 2T་ཊ
དེ་ལ་སྐབས་འདིར་ཀུན་མཁྱེན་འཇམ་དབྱངས་བཞད་པ་མཆོག་གི་བཞེད་ཚུལ་
སྙིང་པོར་བསྡུས་ཏེ་བརྗོད་ན། རང་གི་འཛིན་སྟངས་ཀྱི་ཡུལ་ལ་མི་བསླུ་བའི་ཤེས་
པ་སྤྱིར་ཚད་མའི་མཚན་ཉིད་དང་། ཚད་མ་ལ་བསྡུས་ཏེ་དབྱེ་ན་མངོན་རྗེས་གཉིས་
དང་༑ སྤྲོས་ཏེ་དབྱེ་ན། མངོན་སུམ་གྱི་ཚད་མ་ལ་དབང་མངོན་དང་ཡིད་མངོན་དང་
རྣལ་འབྱོར་མངོན་སུམ་དང་གསུམ་དུ་དབྱེ་ཞིང་། སྤྱིར་རྣལ་འབྱོར་མངོན་སུམ་ལ་
ཡིད་མངོན་ཡིན་པས་ཁྱབ་ཀྱང༌། མངོན་སུམ་ལ་གསུམ་དུ་ཕྱེ་བའི་ཡིད་མངོན་མིན་
པར་གསུངས། རྗེས་དཔག་ལ་དངོས་སྟོབས་དང་ཡིད་ཆེས་དཔེ་ཉེར་འཇལ་གྱི་རྗེས་
དཔག་དང་གསུམ་དུ་དབྱེ་ཞིང་ཕྱི་མ་སྔ་མ་གཉིས་ཅི་རིགས་སུ་འདུས་སོ། །གཞལ་བྱ་
མངོན་འགྱུར་དང་ལྐོག་གྱུར་འགལ་བར་བཞེད་ཅིང༌། མངོན་འགྱུར་དང་མངོན་སུམ་
དོན་གཅིག་པ་དང་། དེ་ཡང་ཡུལ་ལ་མངོན་སུམ་དངོས་གནས་པ་དང་ཡུལ་ཅན་ལ་
དེའི་སྒྲ་བཏགས་ནས་འཇུག་པ་ཡིན་ལ།
དབང་མངོན་དང་ཡིད་མངོན་རྣལ་འབྱོར་མངོན་སུམ་བཅས་མངོན་སུམ་གྱི་
ཚད་མ་ཡིན་པས་དེ་དག་གི་སྣང་ཡུལ་ཙམ་མ་ཟད་དེ་དག་ལ་དངོས་སུ་སྣང་བའི་སྣང་

ཡུལ་དང་འཛིན་སྟངས་ཀྱི་ཡུལ་གང་ཡིན་ཐམས་ཅད་ཡུལ་ཅན་དེ་དག་ལ་མངོན་སུམ་
དང་མངོན་གྱུར་དུ་སོང་བར་བཞེད་པས་སྒྲ་མི་རྟག་པ་རྟོགས་པའི་རྗེས་དཔག་གིས་དྲངས་
པའི་སྒྲ་མི་རྟག་པ་ངེས་པའི་ངེས་ཤེས་རྟོག་པ་དེ་ལ་རང་གི་ཞེན་ཡུལ་སྒྲ་མི་རྟག་པ་དེ་མངོན་
སུམ་དང་མངོན་འགྱུར་དུ་སོང་བར་བཞེད་ལ། བློ་དེ་ལ་ཡུལ་དེ་མངོན་གྱུར་དུ་སོང་
བའི་དོན་ནི་ཡུལ་དེ་རྟོགས་པའི་དབང་དུ་བྱས་ན་བློ་དེས་ཡུལ་དེ་རྟགས་ལ་མ་ལྟོས་པར་
དངོས་སུ་རྟོགས་ན་ཡུལ་དེ་བློ་དེ་ལ་སྣང་བའི་ཚེ་དོན་སྤྱི་དང་འདྲེས་ནས་སྣང་རུང་དོན་
སྤྱི་དང་མ་འདྲེས་པར་དངོས་སུ་སྣང་བ་ཅི་ཡིན་ཡང་ཡུལ་དེ་བློ་དེ་ལ་མངོན་འགྱུར་དུ་
སོང་བར་བཞེད་པར་མངོན་ལ།
སྣང་ཡུལ་ལ་འཁྲུལ་པ་དང་ཞེན་ཡུལ་ལམ་འཛིན་སྟངས་ཀྱི་ཡུལ་ལ་འཁྲུལ་པ་
གཉིས་ལ་ཁྱད་པར་འབྱེད་པར་མཛད་དེ། དཔེར་ན་སྒྲ་མི་རྟག་པ་རྟོགས་པའི་རྗེས་དཔག་
ལྟ་བུ་ལ་མཚོན་ན་རྗེས་དཔག་དེས་རང་ལ་སྒྲ་མི་རྟག་པ་སྣང་བའི་སྣང་ཡུལ་དང་། སྒྲ་
མི་རྟག་པ་གཉིས་ཀ་རང་གི་མཚན་ཉིད་ཀྱིས་མ་གྲུབ་བཞིན་དུ་གྲུབ་པར་སྣང་བས་ཡུལ་
དེ་གཉིས་ལ་འཁྲུལ་པར་བཞེད་ཀྱང་རང་གི་ཞེན་ཡུལ་དང་འཛིན་སྟངས་ཀྱི་ཡུལ་ལ་མ་
འཁྲུལ་པར་བཞེད་ལ། དེ་ལ། འོ་ན་རྗེས་དཔག་དེ་ཆོས་ཅན། རང་གི་ཞེན་ཡུལ་དང་འཛིན་
སྟངས་ཀྱི་ཡུལ་ལ་འཁྲུལ་པར་ཐལ། སྒྲ་མི་རྟག་པ་ལ་འཁྲུལ་པ་གང་ཞིག དེ་ཁྱེད་ཀྱི་
ཞེན་ཡུལ་དང་འཛིན་སྟངས་ཀྱི་ཡུལ་ཡིན་པའི་ཕྱིར་ཞེ་ན། ཁྱབ་མེད་ཀྱི་ལན་མཛད་
པར་མངོན་ཏེ། སྣང་ཡུལ་ལ་འཁྲུལ་ཞེས་པ་ཡུལ་དེ་བློ་དེ་ལ་སྣང་ཚུལ་ལ་འཁྲུལ་པ་
ཞུགས་པ་ལ་བྱེད་པ་དང་། ཞེན་ཡུལ་དང་འཛིན་སྟངས་ཀྱི་ཡུལ་ལ་འཁྲུལ་ཞེས་པ། བློ་
དེས་ཡུལ་དེ་ཞེན་པའི་ཞེན་ངོར་དང་ཡུལ་དེ་འཛིན་པའི་ངེས་ངོར་འཁྲུལ་པ་ཞུགས་པ་

ལ་བཞེད་པར་གསལ་ལོ། །རྗེས་དཔག་ལ་ཐོས་བྱུང་དང་བསམ་བྱུང་གི་ཆ་གཉིས་ཡོད་
ཅིང་༑ དེ་ཡང་གཞན་དོན་སྐབས་ཀྱི་རྟགས་ལ་བརྟེན་པའི་རྗེས་དཔག་ཐོས་བྱུང་དང༌།
རང་དོན་སྐབས་ཀྱི་རྟགས་ལ་བརྟེན་པའི་རྗེས་དཔག་བསམ་བྱུང་དུ་བཞེད་དོ།།
བདེན་པ་གཉིས་ཀྱི་ངོ་བོ་འཇོག་ཚུལ་ལ་དཔྱད་པ་ནི། དེ་ལ་རྗེ་བླ་མ་ཙོང་ཁ་
པ་ཆེན་པོས། དབུ་མའི་རྣམ་བཤད་དགོངས་པ་རབ་གསལ་ཤོག 175 ལས། དེས་
་ཀུན་རྫོབ་བདེན་པར་འཇོག་བྱེད་རྫུན་པ་མཐོང་བས་རྙེད་པའི་དོན་ནི། ཤེས་བྱ་རྫུན་
པ་བསླུ་བའི་དོན་འཇལ་བའི་ཐ་སྙད་པའི་ཚད་མས་རྙེད་པའོ། །སྔར་བཤད་པའི་རང་
བཞིན་ནམ་ངོ་བོ་དེ་གཉིས་ལས་ཀྱང་ཡང་དག་པའི་དོན་མཐོང་བ་སྟེ། འཇལ་བའི་རིགས་
ཤེས་ཀྱིས་རྙེད་པའི་ཡུལ་གང་ཡིན་པ་དེ་ནི། དེ་ཉིད་དེ་དོན་དམ་པའི་བདེན་པ་སྟེ། འདི་
ནི་རབ་རིབ་མཐུ་ཡིས་ཞེས་སོགས་ཀྱི་སྐབས་སུ་བཤད་པར་བྱའོ། །ཞེས་དང་། ཡང་
ཤོག ༤༦༠ ལས། འོ་ན། དངོས་ཀུན་ཡང་དག་བརྫུན་པར་མཐོང་བ་ཡིས། །ཞེས་
སོགས་ཀྱིས་བདེན་པ་གཉིས་ཀྱི་མཚན་ཉིད་བསྟན་པ་དང་རྣམ་གཞག་འདི་གཉིས་འགལ་
བར་འགྱུར་རོ་སྙམ་ན་མི་འགལ་ཏེ། བདེན་གཉིས་ཀྱི་མཚན་ཉིད་སྔར་བཤད་པ་ནི་སྤྱིར་
བཏང་ལ་དགོངས་ལ། སངས་རྒྱས་ཀྱི་ཡེ་ཤེས་ཀྱིས་མཁྱེན་ཚུལ་ནི་ས་བཅུ་པ་མན་ཆད་
དང་ཐུན་མོང་མ་ཡིན་པ་དམིགས་བསལ་གྱི་དབང་དུ་བྱས་པ་ཡིན་པའི་ཕྱིར་རོ། །དེའི་
ཕྱིར་སངས་རྒྱས་ཀྱི་མཁྱེན་ཚུལ་ཡང་བསྡུས་པའི་དབང་དུ་བྱེད་ན་ནི། ཡང་དག་པ་
མཐོང་བའི་རིགས་ཤེས་ཚད་མས་རྙེད་པ་དང༌། ཡུལ་དེ་ལ་རིགས་ཤེས་ཚད་མ་ཡིན་
པ་ནི། དོན་དམ་བདེན་པའི་མཚན་ཉིད་ཡིན་ལ། དེས་ཀུན་རྫོབ་བདེན་པའི་མཚན་
ཉིད་ཀྱང་ཤེས་པར་བྱའོ། །དེ་བཞིན་དུ་ཇི་ལྟ་བ་མཁྱེན་པའི་ཡེ་ཤེས་ཀྱིས་རྙེད་པ་དང་

དེ་ལ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དང་། ཇི་སྙེད་པ་མཁྱེན་པའི་ཡེ་ཤེས་ཀྱིས་
རྙེད་ཅིང་ཡུལ་དེ་ལ་ཇི་སྙེད་པ་མཁྱེན་པར་སོང་བའི་སྒོ་ནས་ཡུལ་སོ་སོ་ལ་ལྟོས་ནས་ཀུན་
རྫོབ་དང་དོན་དམ་མཁྱེན་ཚུལ་ཡང་ཤེས་པར་བྱའོ། །ཞེས་དང་།
རྩ་ཤེ་ཊཱིཀ་ཆེན་ཤོག ༤༡༧ལས། དེའི་(འཕགས་པའི་)ཡང་དག་པའི་དོན་
མཐོང་བའི་རིགས་ཤེས་ཀྱིས་བུམ་སོགས་མ་རྙེད་པའི་ཕྱིར་དང༌། ཡང་དག་པའི་དོན་
མཐོང་བའི་རིགས་ཤེས་ཀྱིས་རྙེད་པ་དོན་དམ་བདེན་པའི་མཚན་ཉིད་དུ་གསུངས་པའི་
ཕྱིར་རོ། །ཞེས་དང་།
ཡང་ལམ་རིམ་འབྲིང་པོ་ཤོག ༡༩༤བ། ལས། དེ་ཡང་མྱུ་གུ་ལྟ་བུ་ཞིག་ལ་
མཚོན་ན་ཤེས་བྱ་ཡང་དག་པ་དེ་ཁོ་ནའི་དོན་གཟིགས་པའི་རིགས་ཤེས་ཀྱིས་རྙེད་པའི་
མྱུ་གུའི་ངོ་བོ་དང༌། ཤེས་བྱ་རྫུན་པ་བསླུ་བའི་དོན་འཇལ་བའི་ཐ་སྙད་པའི་ཤེས་པས་
རྙེད་པའི་མྱུ་གུའི་ངོ་བོ་འོ། །དེའི་སྔ་མ་ནི་མྱུ་གུའི་དོན་དམ་བདེན་པའི་ངོ་བོ་ཡིན་ལ།
ཕྱི་མ་ནི་མྱུ་གུའི་ཀུན་རྫོབ་བདེན་པའི་ངོ་བོ་འོ། །ཞེས་གསུངས་ལ།
དེ་ཡང་། རྩ་ཤེ་ཊཱིཀ་ཆེན་དང༌། ལམ་རིམ་འབྲིང་པོའི་གསུང་ཟིན་ལ། ཇི་
ལྟ་བ་རྟོགས་པའི་རིགས་ཤེས་ཀྱིས་རྙེད་དོན་དང་། ཐ་སྙད་པའི་ཚད་མའི་རྙེད་དོན་གཉིས་
རིམ་བཞིན་བདེན་གཉིས་སོ་སོའི་མཚན་ཉིད་དུ་འཇོག་པ་ལྟ་བུར་ཐོན་ལ། འོན་ཀྱང་
དབུ་མའི་རྣམ་བཤད་དགོངས་པ་རབ་གསལ་དུ་ཞིབ་ཆ་མཛད་དེ། ཇི་ལྟ་བ་དཔྱོད་པའི་
རིགས་ཤེས་ཀྱིས་རྙེད་དོན་གང་ཞིག ཡུལ་དེ་ལ་རིགས་ཤེས་ཚད་མ་ཡིན་པའམ་རིགས་
ཤེས་ཚད་མར་སོང་བ་དོན་དམ་བདེན་པའི་འཇོག་བྱེད་དང་། ཐ་སྙད་དཔྱོད་བྱེད་ཀྱི་
ཚད་མའི་རྙེད་དོན་གང་ཞིག ཡུལ་དེ་ལ་ཐ་སྙད་དཔྱོད་བྱེད་ཀྱི་ཚད་མ་ཡིན་པའམ་

དེར་སོང་བ་ཀུན་རྫོབ་བདེན་པའི་འཇོག་བྱེད་དུ་གསུངས་པ་གོང་དུ་དྲངས་པའི་གསུང་
དུ་གསལ་ལོ།། 
རྒྱལ་ཚབ་ཐམས་ཅད་མཁྱེན་པས་ནི། ཉིད་ཀྱིས་མཛད་པའི་སྤྱོད་འཇུག་རྣམ་
བཤད་ཤོག ༣༨༣ལས། གཉིས་པ་(རང་ལུགས་བཞག་པ་)ནི་རྐང་པ་དང་པོས་དོན་
དམ་བདེན་པའི་མཚན་ཉིད་དང་། གཉིས་པས་ཀུན་རྫོབ་བདེན་པའི་མཚན་ཉིད་སྟོན་
པ་ཡིན་ལ། བློ་སྔ་ཕྱི་གཉིས་གཉིས་སྣང་ཅན་གྱི་བློ་ཡིན་གྱི་བློ་ཙམ་མིན་ལ། དེ་ཡང་
འཇལ་ཚུལ་གྱི་དབང་དུ་བྱས་པ་ཡིན་ནོ། །དེས་ན་འདི་ལྟར་སྦྱར་ཏེ། གང་ཟག་དང་
ཕུང་པོ་རང་བཞིན་གྱིས་དབེན་པ་མཚན་གཞི། དོན་དམ་བདེན་པར་མཚོན་ལ། རང་
ཉིད་དངོས་སུ་རྟོགས་པའི་བློ་མངོན་སུམ་ཚད་མ་དེ་ལ་རང་ཉིད་གཉིས་སུ་སྣང་བའི་སྒོ་
ནས་དེའི་སྤྱོད་ཡུལ་དུ་གྱུར་པ་མིན་པ་གང་ཞིག རང་འཇལ་བའི་མངོན་སུམ་ཚད་མ་
དེས་ཤེས་པར་བྱ་བ་ཡིན་པའོ། །འདི་ནི་འཇུག་པ་ལས། རབ་རིབ་མཐུ་ཡིས་སྐྲ་ཤད་
ལ་སོགས་པའི། །ངོ་བོ་ལོག་པ་གང་ཞིག་རྣམ་བརྟགས་པ། །དེ་ཉིད་བདག་ཉིད་གང་
དུ་མིག་དག་པས། །མཐོང་དེ་དེ་ཉིད་དེ་བཞིན་འདིར་ཤེས་གྱིས། །ཞེས་བཤད་པ་དང་
དོན་འདྲ་བ་ཡིན་ནོ། །གང་ཟག་དང་ཕུང་པོ་མཚན་གཞི། ཀུན་རྫོབ་བདེན་པ་ཡིན་
པར་བརྗོད་དེ། རང་ཉིད་དངོས་སུ་རྟོགས་པའི་བློ་མངོན་སུམ་ཚད་མ་དེ་ལ་རང་ཉིད་
གཉིས་སུ་སྣང་བའི་སྒོ་ནས་རྟོགས་པར་བྱ་བའོ། །འདི་དག་གི་མཐའ་གཅོད་རྒྱས་པར་
ནི་རྗེ་ཉིད་ཀྱིས་མཛད་པའི་འཇུག་པའི་རྣམ་བཤད་ལས་ཤེས་པར་བྱའོ། །བདེན་གཉིས་
ཀྱི་མཚན་ཉིད་འདི་ལྟར་ཞིབ་ཏུ་བཤད་དགོས་པ་ནི། སངས་རྒྱས་ཀྱི་ཇི་ལྟ་བ་མཁྱེན་
པའི་ཡེ་ཤེས་དེ་ཉིད་ཀྱིས་ཇི་སྙེད་པ་མཁྱེན། ཇི་སྙེད་པ་མཁྱེན་པ་དེས་ཇི་ལྟ་བ་མཁྱེན་

ཡང་ཇི་ལྟ་བ་ཆུ་ལ་ཆུ་བཞག་དང༌། ཇི་སྙེད་པ་ལ་གཉིས་སྣང་དང་བཅས་པས་མཁྱེན་
པ་རྣམས་ལའང་ཁྱབ་པའི་དབང་དུ་བྱས་པའོ། །ཞེས་གསུངས། 
རྒྱལ་ཚབ་རིན་པོ་ཆེས་སྤྱོད་འཇུག་རྣམ་བཤད་དུ་གསུངས་པའི་བདེན་གཉིས་
སོ་སོའི་མཚན་ཉིད་ཇི་སྐད་གསུངས་པ་ནི། སྤྱོད་འཇུག་ལས། དོན་དམ་བློ་ཡི་དཔྱོད་
ཡུལ་མིན། །བློ་ནི་ཀུན་རྫོབ་ཡིན་པར་འདོད། །ཅེས་གསུངས་པའི་དགོངས་པ་གཞིར་
བཞག་སྟེ་གསུངས་པ་ཡིན་ལ། སྤྱོད་འཇུག་གི་གསུང་དེའི་དགོངས་པ་འགྲེལ་ཚུལ་ནི།
དོན་དམ་བློ་ཡི་སྤྱོད་ཡུལ་མིན། །ཞེས་པའི་དོན་འཆད་ཚུལ་ལ་རྣམ་པ་གཉིས་ཀྱིས་འཆད་
དུ་ཡོད་དེ། གཉིས་སྣང་ལ་བདེན་སྣང་དང་ཡུལ་ཡུལ་ཅན་ཐ་དད་པའི་སྣང་བ་དང་
ཀུན་རྫོབ་པའི་སྣང་བ་སྟེ་མི་འདྲ་བ་གསུམ་ལས་དོན་དམ་བདེན་པ་ནི་བདེན་སྣང་ཅན་
གྱི་བློས་ཇི་ལྟ་བ་བཞིན་འཇལ་བའི་ཡུལ་མིན་ཞེས་པ་དང༌། དེ་བཞིན་དུ། དོན་དམ་
བདེན་པ་ནི་རང་ཉིད་ངེས་པའི་ངེས་ངོར་གཉིས་སྣང་གི་སྤྲོས་པ་དང་བཅས་པའི་བློ་དེས་
ཇི་ལྟ་བ་བཞིན་འཇལ་བའི་ཡུལ་མིན། ཞེས་པའི་དོན་དུ་འཆད་དོ། །དོན་དམ་བདེན་
པའི་མཚན་ཉིད་བསྟན་པའི་དབང་དུ་བྱས་ནས་འཆད་ན། རང་ཉིད་ལ་གོང་དུ་བཤད་
པའི་གཉིས་སྣང་གི་སྤྲོས་པ་གསུམ་ག་ནུབ་པའི་སྒོ་ནས་འཇལ་བའི་བློའི་རྙེད་དོན་དེ་དོན་
དམ་བདེན་པའི་མཚན་ཉིད་དུ་འཆད་པའོ། །བློ་ནི་ཀུན་རྫོབ་ཡིན་པར་འདོད། །ཅེས་
པའི་དོན་ཡང་།  རང་ཉིད་ལ་གཉིས་སྣང་གི་སྤྱོད་པ་དང་བཅས་པའི་སྒོ་ནས་འཇལ་བའི་
བློའི་རྙེད་དོན་ཀུན་རྫོབ་བདེན་པའི་མཚན་ཉིད་དུ་འཆད་དོ།།
སྐབས་འདིར་དྭོགས་པ་ཅུང་ཟད་དཔྱད་ན། དེ་ལ་འགའ་ཞིག་གིས། དོན་དམ་
བདེན་པ་ཆོས་ཅན། ཁྱོད་སྟོང་ཉིད་རྟོགས་པའི་རྗེས་དཔག་དང་ངེས་ཤེས་སྦྱོར་ལམ་

རྟོག་བཅས་ཀྱིས་མ་རྟོགས་པར་ཐལ། ཁྱོད་བདེན་སྣང་ཅན་གྱིས་ཇི་ལྟ་བ་བཞིན་འཇལ་
བའི་ཡུལ་མིན་པ་གང་ཞིག དེ་དག་བདེན་སྣང་ཅན་གྱི་བློ་ཡིན་པའི་ཕྱིར་ཞེ་ན། ཁྱབ་
མེད་ཀྱི་ལན་བྱ་སྟེ། སྟོང་ཉིད་རྟོགས་པའི་རྟོག་བློ་དེ་དག་གིས་དོན་དམ་བདེན་པ་རྟོགས་
ཀྱང་༑ ཇི་ལྟ་བ་བཞིན་མ་རྟོགས་ཞེས་སྨྲ་དགོས་ཏེ། རྟོག་བློ་དེ་དག་གིས་སྟོང་ཉིད་ངེས་
པའི་ངེས་ངོར་བདེན་གྲུབ་ཀྱི་སྤྲོས་པ་མ་ལུས་པ་ཁེགས་ཀྱང་སྟོང་ཉིད་སྣང་བའི་སྣང་ངོར་
བདེན་སྣང་གི་སྤྲོས་པ་ད་དུང་ཡོད་པའི་ཕྱིར། 
ཡང་གོང་དུ་གཉིས་སྣང་གི་སྤྲོས་པ་གསུམ་བཞག་པ་ལས་འཕྲོས་ཏེ། ལ་ལ་ན་
རེ༑ དོན་དམ་བདེན་པ་ཆོས་ཅན། ཀུན་རྫོབ་བདེན་པ་ཡིན་པར་ཐལ། རང་ཉིད་ལ་
གཉིས་སྣང་དང་བཅས་པའི་སྒོ་ནས་འཇལ་བའི་བློའི་ཡུལ་ཡིན་པའི་ཕྱིར་ཏེ། ཇི་ལྟ་བ་
རྟོགས་པའི་རྣམ་མཁྱེན་གྱིས་ཁྱོད་འཇལ་བ་ན་ཡུལ་ཡུལ་ཅན་ཐ་དད་པའི་སྣང་བ་དང་
བཅས་པའི་སྒོ་ནས་འཇལ་བའི་ཕྱིར། འདི་ལའང་ཁྱབ་མེད་ཀྱི་ལན་བྱ་ཞིང་། སྐབས་
འདིར་ཞིབ་ཆ་ཕྲ་མོ་ཐོན་པ་གལ་ཆེ་སྟེ། དེ་ཡང་ཇི་ལྟ་བ་རྟོགས་པའི་རྣམ་མཁྱེན་གྱིས་
ཇི་ལྟ་བ་གཟིགས་པ་ན་དེ་ལ་ཐ་དད་པའི་སྣང་བ་ནུབ་ཅེས་པའི་ཐ་དད་པའི་སྣང་བ་
དང་༑ ཡུལ་ཅན་རྣམ་མཁྱེན་དང་ཡུལ་སྟོང་ཉིད་གཉིས་ཐ་དད་ཡིན་པར་སྣང་ཚུལ་
གཉིས་མི་འདྲ་བའི་ཁྱད་པར་འབྱེད་པ་ཤིན་ཏུ་གལ་ཆེ་སྟེ། ཇི་ལྟ་བ་རྟོགས་པའི་རྣམ་
མཁྱེན་གྱིས་ཇི་ལྟ་བ་གཟིགས་པ་ན། ཆུ་ལ་ཆུ་བཞག་གི་ཚུལ་དུ་གཟིགས་པས་རྣམ་མཁྱེན་
རང་ཉིད་ལ་ཆོས་ཉིད་སྣང་བའི་སྣང་ངོར་ཡུལ་ཡུལ་ཅན་རོ་གཅིག་པས་ཡུལ་དང་ཡུལ་
ཅན་སོ་སོར་ཐ་དད་པའི་སྣང་བ་མེད་ལ། འོན་ཀྱང་རྣམ་མཁྱེན་དེ་ལ་ཡུལ་ཆོས་ཉིད་
དང་༑ ཡུལ་ཅན་མཁྱེན་པ་པོ་གཉིས་སྤྱིར་སོ་སོར་སྣང་བ་ལ་འགལ་བ་ཅུང་ཟད་ཀྱང་

མེད་པའི་ཕྱིར། དེ་ལ་སླར་ཡང་ཕ་རོལ་པོས། ཇི་ལྟ་བ་རྟོགས་པའི་རྣམ་མཁྱེན་ལ་
ཆོས་ཉིད་སྣང་བའི་སྣང་ངོར་ཡུལ་ཆོས་ཉིད་དང་ཡུལ་ཅན་རྣམ་མཁྱེན་གཉིས་ཐ་དད་
པར་སྣང་བར་ཐལ། ཇི་ལྟ་བ་མཁྱེན་པའི་རྣམ་མཁྱེན་ལ་དེ་གཉིས་ཐ་དད་པར་སྣང་
བའི་ཕྱིར། ཞེ་ན། ཁྱབ་མེད་ཀྱི་ལན་བྱ་འོས་སྙམ་སྟེ། དབུ་མའི་རྣམ་བཤད་དགོངས་
པ་རབ་གསལ་གྱི་གསུང་ལྟར་ན་དོན་དམ་བདེན་པ་མངོན་སུམ་དུ་རྟོགས་ཚེ་སྣང་ངོ་དེར་
ཡུལ་ཡུལ་ཅན་གཉིས་སུ་སྣང་བ་མེད་ཀྱང༌། ཀུན་རྫོབ་པའི་ཆོས་རྣམས་སྣང་ཚེ་སྣང་
ངོ་དེར་ཡུལ་ཡུལ་ཅན་ངེས་པར་ཐ་དད་དུ་སྣང་ཚུལ་ཡོད་པའི་ཁྱད་པར་འདོད་དགོས་
པའི་ཕྱིར་སྙམ་མོ།།
འོ་ན་རྣམ་མཁྱེན་ཆོས་ཅན། དོན་དམ་བདེན་པ་ཡིན་པར་ཐལ། ཁྱོད་ལ་གཉིས་
སྣང་ནུབ་པའི་བློས་འཇལ་བར་བྱ་བ་ཡིན་པའི་ཕྱིར། དེར་ཐལ། རྣམ་མཁྱེན་གྱིས་
རྣམ་མཁྱེན་གཟིགས་པ་ན། རྣམ་མཁྱེན་ལ་རྣམ་མཁྱེན་སྣང་བའི་སྣང་ངོར་ཐ་དད་པའི་
སྣང་ཚུལ་མེད་པའི་ཕྱིར་ཞེ་ན། འདི་ལ་སྐབས་འདིར། སྤྱོད་འཇུག་རྣམ་བཤད་ཀྱི་
གསུང་ཟིན་ལ་རྣམ་མཁྱེན་ལ་རྣམ་མཁྱེན་མི་སྣང་བར་བཞེད་ལ། དབུ་མའི་རྣམ་བཤད་
དགོངས་པ་རབ་གསལ་ལས་གསུངས་པ་ལྟར་ན། གོང་གི་ཐལ་འགྱུར་དེ་ལ་རྟགས་མ་
གྲུབ་ཀྱི་ལན་བྱ་དགོས་པར་སེམས་ཏེ། རྣམ་མཁྱེན་ལ་རྣམ་མཁྱེན་སྣང་བ་ན་རྣམ་མཁྱེན་
ལ་རྣམ་མཁྱེན་དང་རྣམ་མཁྱེན་ཐ་དད་དུ་མི་སྣང་ཡང་། རྣམ་མཁྱེན་གྱིས་རྣམ་མཁྱེན་
གཟིགས་པ་ན་ཆུ་ལ་ཆུ་བཞག་གི་ཚུལ་དུ་གཟིགས་པ་མིན་པས་རྣམ་མཁྱེན་ལ་རྣམ་མཁྱེན་
སྣང་བའི་སྣང་ངོར་ཡུལ་རྣམ་མཁྱེན་དང་ཡུལ་ཅན་རྣམ་མཁྱེན་གཉིས་སོ་སོར་སྣང་ཞེས་
སྨྲ་དགོས་ཏེ། དབུ་མའི་རྣམ་བཤད་དགོངས་པ་རབ་གསལ་ཤོག ༢༠༠ ལས། མི་

སྣང་ཡང་རྟོགས་པའི་ཤུགས་རྟོགས་སངས་རྒྱས་ལ་བཞག་ཏུ་མི་རུང་བའི་ཕྱིར་སྣང་ནས་
མཁྱེན་དགོས་པས་ཇི་སྙེད་པ་མཁྱེན་པའི་ཡེ་ཤེས་དེའི་ངོར་ཡུལ་དང་ཡུལ་ཅན་གཉིས་
སུ་སྣང་བའི་ཚུལ་གྱིས་མཁྱེན་པའོ། །ཞེས་གསུངས་པའི་ཕྱིར། ཡང་དེའི་ཤོག 204
ལས༑ དེ་ཁོ་ན་ཉིད་མངོན་སུམ་དུ་གཟིགས་པའི་ཡེ་ཤེས་དེ་དོན་དམ་ཤེས་པ་དང་། དོན་
དམ་བདེན་པ་དེའི་ཤེས་བྱར་འཇོག་ཐུབ་ཀྱང༌། ཡེ་ཤེས་དེའི་ངོར་བྱ་བྱེད་དེ་གཉིས་
དང་བྲལ་བ་མི་འགལ་བ་ནི། བྱ་བྱེད་གཉིས་ནི་ཐ་སྙད་པའི་བློ་ཁོ་ནའི་ངོར་འཇོག་པའི་
ཕྱིར་ཏེ། ཞེས་དང༌། ཡང་དེའི་འཕྲོ་ལས། ཇི་ལྟར་འདི་དོན་དམ་པའི་བདེན་པའོ་
ཞེས་བརྗོད་པ་ན། སྒྲ་དེའི་རྗེས་འབྲང་གི་རྟོག་པ་ལ། ཡུལ་ཡུལ་ཅན་སོ་སོ་བ་གཉིས་
སུ་ཆད་པར་སྣང་བ་ལྟར། ཐམས་ཅད་མཁྱེན་པའི་ཇི་ལྟ་བ་མཁྱེན་པ་དེ་ལ་དེ་ལྟར་སྣང་
བའི་ཚུལ་གྱིས་དེའི་ཡུལ་ལས་འདས་པ་སྟེ། གཉིས་སྣང་གི་ཆོས་ཐམས་ཅད་ནི་བརྫུན་
པ་བསླུ་བའི་ཆོས་ཡིན་པས། དེ་ཁོ་ན་ཉིད་ཀྱི་མི་བསླུ་བ་འབའ་ཞིག་གཟིགས་པའི་ངོར་
དེ་མེད་ཅེས་པའོ། །ཞེས་གསུངས་པའི་ཕྱིར། ་
མཁས་གྲུབ་ཐམས་ཅད་མཁྱེན་པས་ནི། སྟོང་ཐུན་སྐལ་བཟང་མིག་འབྱེད་
ཤོག ༢༡༩ན། ལས། དོན་དམ་བདེན་པའི་མཚན་ཉིད། ཁྱོད་གང་གིས་རྙེད་པའི་
ཚད་མ་དེ་ཁྱོད་ལ་དོན་དམ་དཔྱོད་བྱེད་དུ་སོང་བ། ཀུན་རྫོབ་བདེན་པའི་མཚན་ཉིད།
ཁྱོད་གང་གིས་རྙེད་པའི་ཚད་མ་དེ་ཁྱོད་ལ་ཐ་སྙད་དཔྱོད་བྱེད་དུ་སོང་བ་ཞེས་པ་ཐལ་
རང་གཉིས་གའི་ལུགས་ཀྱི་མཚན་ཉིད་སྐྱོན་མེད་ཡིན་ནོ། །ཞེས་གསུངས་སོ།།
སྐབས་འདིར་དབུ་མ་ཐལ་འགྱུར་བའི་ལུགས་ཀྱི་བདེན་གཉིས་ཀྱི་ཚུལ་བཤད་
པ་ལ། དང་པོ་ནི། དབུ་མ་ལ་འཇུག་པ་ལས། དངོས་ཀུན་ཡང་དག་རྫུན་པ་མཐོང་

བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཞེས་གསུངས་པ་ལྟར། ཤེས་
བྱ་དབྱེ་གཞིར་བྱས་ནས་ཤེས་བྱས་བསྡུས་པའི་ཆོས་རེ་རེ་ལའང་ཡང་དག་མཐོང་བ་སྟེ་
ཇི་ལྟ་བ་རྟོགས་པའི་རིགས་ཤེས་ཀྱིས་རྙེད་དོན་དོན་དམ་པའི་ངོ་བོ་དང་། རྫུན་པ་མཐོང་
བ་སྟེ་ཇི་སྙེད་པ་འཇལ་བའི་བློས་རྙེད་དོན་ཀུན་རྫོབ་པའི་ངོ་བོ་གཉིས་རེ་ཡོད་ལ། འཇུག་
པའི་གཞུང་འདིས་ཤེས་བྱ་ལ་བདེན་པ་གཉིས་སུ་དབྱེ་བ་དང་བདེན་པ་གཉིས་པོ་སོ་སོའི་
མཚན་ཉིད་དང་གྲངས་ངེས་བཅས་བསྟན་པ་འཇོག་དགོས། 
སྐབས་འདིར་མྱུ་གུའི་ངོ་བོ་ལ་ཀུན་རྫོབ་དང་དོན་དམ་གཉིས་སུ་དབྱེ་བར་གསུངས་
པས་མྱུ་གུའི་དབྱིབས་དང་ཁ་དོག་སོགས་མྱུ་གུའི་ངོ་བོར་འཇོག་ན། རྩ་ཤེ་ཊཱིཀ་ཆེན་
ཤོག ༢༧༩ ལས། གལ་ཏེ་བྱས་པ་ཡིན་པས་རང་བཞིན་མིན་ནོ་ཞེས་སྨྲ་ན་རང་བཞིན་
གྱི་མཚན་ཉིད་ནི་གང་། རང་བཞིན་དེ་ཡང་གང་ཞེ་ན། འདི་ན་རང་གི་ངོ་བོ་ནི་རང་
བཞིན་ནོ་ཞེས་ཐ་སྙད་བྱེད་པས་གང་ཞིག་དངོས་པོ་གང་གི་བདག་གི་བ་ཡིན་པ་དེ་ནི་དེའི་
རང་བཞིན་ནོ་ཞེས་བརྗོད་དོ། །ཞེས་དངོས་པོ་གང་དང་གང་གི་ངོ་བོ་ལ་དེའི་རང་བཞིན་
དུ་གསུངས་ཞིང་། ལུགས་འདིར་ཆོས་གང་དང་གང་གི་རང་བཞིན་ལ་རྒྱུ་རྐྱེན་གྱིས་
མ་བཅོས་པ་སོགས་ཁྱད་པར་གསུམ་ལྡན་དགོས་པར་གསུངས་པ་དང་འགལ་ལོ་ཞེ་ན།
དེ་ལ་གོང་དུ་དྲངས་པའི་ཊཱིཀ་ཆེན་གྱི་གསུང་དུ། རང་གི་ངོ་བོ་ནི་རང་བཞིན་
ནོ་ཞེས་གསུངས་པ་ནི་མྱུ་གུའི་ངོ་བོ་ལ་གཉིས་སུ་དབྱེ་བའི་དོན་དམ་པའི་ངོ་བོ་ལ་དེའི་
རང་བཞིན་དུ་བརྗོད་ཅེས་པའི་དོན་དུ་འགྲེལ་དགོས་ཀྱི། སྤྱིར་ཆོས་དེ་དང་དེའི་ངོ་བོ་
དང་རང་བཞིན་གཅིག་ཏུ་འཇོག་མི་རུང་སྟེ། རྩ་ཤེ་ཊཱིཀ་ཆེན་ཤོག ༤༡༦ ལས། མྱུ་
གུའི་ཆོས་ཉིད་ནི་དེའི་རང་བཞིན་ཡིན་པས་དེའི་ངོ་བོ་ཞེས་བྱ་ལ། མྱུ་གུའི་ཁ་དོག་དང་

དབྱིབས་ལ་སོགས་པ་ཡང་མྱུ་གུའི་བདག་ཉིད་ཡིན་པས་དེའི་ངོ་བོའོ་ཞེས་གསལ་བར་
གསུངས་པའི་ཕྱིར།
འདི་ལས་འཕྲོས་ཏེ། ལུགས་འདིར་ཆོས་དེ་དང་དེའི་ངོ་བོ་དང་རང་བཞིན་
དང་གཤིས་ལུགས་བཅས་ཀྱི་ཚུལ་ཅུང་ཟད་སྤྲོས་ན། སྐབས་འདིར་རྩ་ཤེ་ཊཱིཀ་ཆེན་དུ་
ཐལ་འགྱུར་བ་རང་ལུགས་ཀྱི་རང་བཞིན་གྱི་མཚན་ཉིད་བསྟན་པ་ན། ཇི་ལྟར་གསུངས་
པའི་གཞུང་བཀོད་དེ་ལུགས་འདིར་རང་བཞིན་གྱི་ངོས་འཛིན་ཇི་ལྟར་དགོས་དཔྱད་པར་
བྱ་བ་ཡིན་པས།
ཐོག་མར་རྩ་ཤེ་ཊཱིཀ་ཆེན་གྱི་གཞུང་འགོད་པ་ནི། རྩ་ཤེ་ཊཱིཀ་ཆེན་ཤོག ༢༧༩
ལས༑ གལ་ཏེ་བྱས་པ་ཡིན་པས་རང་བཞིན་མིན་ནོ་ཞེས་སྨྲ་ན། རང་བཞིན་གྱི་མཚན་
ཉིད་ནི་གང་། རང་བཞིན་དེ་ཡང་གང་ཞེ་ན། ཞེས་གསུངས་པ་འདིས་རང་བཞིན་གྱི་
མཚན་ཉིད་དང་། རང་བཞིན་དེའི་མཚན་གཞི་ངོས་འཛིན་དྲིས་པ་ཡིན་ལ། དེ་ནས་
དེའི་འཕྲོ་ལས། འདི་ན་རང་གི་ངོ་བོ་ནི་རང་གཞིན་ཡིན་ནོ། །ཞེས་ཐ་སྙད་བྱེད་པས།
ཞེས་གསུངས་པ་འདིས་དེ་ལྟ་བུའི་རང་བཞིན་དེའི་ངོ་བོ་ངོས་འཛིན་མཛད་ཅིང་། དེ་
ཡང་དངོས་པོ་དེ་དང་དེའི་རང་བཞིན་ཞེས་པ་དེ་ནི་དངོས་པོ་དེའི་རང་གི་ངོ་བོ་ཡིན་པ་
ཞིག་དགོས་ཞེས་བསྟན་ལ། དངོས་པོ་དེའི་ངོ་བོ་ཞེས་པ་དེ་ཇི་འདྲ་ཞིག་ལ་བརྗོད་ཅེ་ན།
དེའི་འཕྲོ་ལས། གང་ཞིག་གང་གི་བདག་གི་བ་ཡིན་པ་དེ་ནི་དེའི་རང་བཞིན་ཞེས་བརྗོད་
དེ༑ ཞེས་པ་འདིས། དངོས་པོ་དེ་དང་དེའི་ངོ་བོ་རང་བཞིན་དུ་འཇོག་རྒྱུ་དེ་ནི་ཆོས་
ཅན་དངོས་པོ་གང་དང་གང་ཡིན་རུང་དེ་དང་དེའི་བདག་གི་བ་ཡིན་པ་ཞིག་དགོས་ཞེས་
བསྟན༑ དངོས་པོ་དེ་དང་དེའི་བདག་གི་བ་ཞེས་པ་དེ་སྐབས་འདིར་ཇི་འདྲ་ཞིག་ལ་འཇོག་

ཅེ་ན། སྤྱིར་དངོས་པོ་དེ་དང་དེ་ལ་བདག་པའི་ཆོས་དུ་མ་ཞིག་ཡོད་ཀྱང༌། སྐབས་
འདིར་དངོས་པོ་དེ་དང་དེའི་བདག་གི་བ་ཞེས་པ་དེ་ཆུའི་ཚ་བ་ལྟར་འཕྲལ་དུ་རྒྱུ་རྐྱེན་གྱིས་
བཅོས་པ་མིན་པར་རྒྱུ་རྐྱེན་གྱིས་མ་བཅོས་པར་དངོས་པོ་རང་ཉིད་གྲུབ་ཙམ་ནས་རང་
ལ་རང་ཆས་སུ་ཡོད་པ་དང་། དེ་བཞིན་དུ་གཞན་ལས་གཡར་པའི་བརྙན་པོའི་ཅ་དངོས་
ལྟར་རང་ལ་དབང་བ་མིན་པ་དེ་འདྲ་མིན་པར་རྣམ་འཇོག་རྒྱ་རྐྱེན་གཞན་ལ་མ་ལྟོས་པ་
ཞིག་དགོས་ཞེས་འཆད་པ་ལ། དེའི་འཕྲོ་ལས། གང་ཞིག་གང་གི་བདག་གི་བ་ཡིན་
ཞེ་ན། ཆོས་ཅན་གང་གི་ཆོས་གང་མ་བཅོས་པ་དེ་ནི་དེའི་འོ། །གང་ཞིག་བཅོས་མ་
ཡིན་པ་དེ་ནི་དེའི་བདག་གི་བ་མ་ཡིན་ཏེ། དཔེར་ན་ཆུའི་ཚ་བ་ལྟ་བུའོ། །གང་ཞིག་
གཞན་ལ་རག་མ་ལས་པ་དེ་ཡང་དེའི་བདག་གི་བ་ཡིན་ཏེ། དཔེར་ན་རང་གི་ཁོལ་པོ་
དང་རང་གི་ནོར་དག་བཞིན་ནོ། །གང་ཞིག་གཞན་ལ་རག་ལས་པ་དེ་ནི་དེའི་
བདག་གི་བ་མ་ཡིན་ཏེ། དཔེར་ན་རེ་ཞིག་བརྙན་པོ་རང་དབང་མེད་པ་ལྟ་བུའོ། །ཞེས་
གསུངས་སོ།།
དེ་ལ་ཆོས་དེ་དང་དེའི་རང་བཞིན་ཞེས་པ་དེ་ཆོས་དེ་དང་དེའི་བདག་གི་བ་ཡིན་
པ་ཞིག་དགོས་ལ། སྤྱིར་བདག་གི་བ་ཞེས་པ་ཆོས་དེ་དང་དེ་ལ་བདག་པའམ་དབང་བ་
ཞིག་ལ་ཟེར་ཞིང་། དེ་ཡང་བུམ་པ་ལྟ་བུར་མཚོན་ན་བུམ་པའི་ཡན་ལག་དང་ཁྱད་ཆོས་
སུ་གྱུར་པའི་ཆོས་ཀུན་བུམ་པའི་བདག་གི་བར་འཇོག་དགོས་ཀྱང་། བུམ་པའི་རང་བཞིན་
དུ་གྱུར་པའི་བུམ་པའི་བདག་གི་བར་འཇོག་ཚུལ་ནི། ཆོས་དེ་བུམ་པ་ལ་བདག་པའམ་
དབང་བ་ཙམ་གྱིས་མི་འཇོག་པར་བུམ་པར་བདག་ཚུལ་ལམ་དབང་ཚུལ་ཁྱད་པར་བ་
ཞིག་གིས་སྟེང་ནས་འཇོག་པས་བུམ་པའི་བདག་གི་བ་ཀུན་བུམ་པའི་རང་བཞིན་དུ་འཇོག་
པའི་སྐྱོན་མེད་དོ།།

 འོ་ན་བུམ་པའི་རང་བཞིན་དུ་འགྱུར་པའི་ཆོས་དེ་བུམ་པའི་བདག་གི་བར་འཇོག་
ཚུལ་ཁྱད་པར་བ་ཇི་འདྲ་ཞིག་ཡོད་ཅེ་ན། ཆོས་དེ་བུམ་པར་བདག་པའམ་དབང་བ་ཙམ་
གྱིས་མི་ཆོག་པར་རྒྱུ་རྐྱེན་གྱིས་བཅོས་མ་མ་ཡིན་པ་དང༌། རྣམ་འཇོག་གཞན་ལ་མི་
ལྟོས་པ་དང༌། རྐྱེན་གཞན་གྱི་དབང་གིས་འགྱུར་བ་མེད་པ་ཞིག་དགོས་ཞེས་པའོ།།
དེ་ལ་སྐབས་འདིར་ཆོས་གང་དང་གང་གི་རང་བཞིན་ཡིན་པ་དེ་ལ་ཁྱད་པར་
གཉིས་ལྡན་ནམ་གསུམ་ལྡན་དུ་འཇོག་པའི་ཁྱད་པར་སོ་སོའི་ངོས་འཛིན་ལ། ཚིག་གསལ་
ལས༑ མེའི་གཉུག་མའི་ངོ་བོ་བཅོས་མ་མིན་པ་སྔར་མེད་གསར་དུ་སྐྱེས་པ་མིན་པ་དང་།
དུས་གསུམ་དུའང་མེ་ལ་མི་འཁྲུལ་བ། ཆུའི་ཚ་བའམ་ཚུར་རོལ་ཕ་རོལ་ལམ་རིང་ཐུང་
ལྟར་རྒྱུ་རྐྱེན་གཞན་ལ་ལྟོས་པ་མེད་པ་དེ་ནི་མེའི་རང་བཞིན་དག་ནི་ཡིན་པར་བརྗོད་དོ་
ཞེས་རྒྱུ་རྐྱེན་གྱིས་བཅོས་པའི་བཅོས་མ་སྟེ་སྔར་མེད་གསར་སྐྱེས་མིན་པ་དང༌། ཆུའི་
ཚ་བ་དང་ཕ་རོལ་ཚུར་རོལ་དང་རིང་ཐུང་ལྟར་རྒྱུ་རྐྱེན་གཞན་ལ་ལྟོས་པ་མེད་པ་དང་།
ཆོས་ཅན་གྱི་དངོས་པོ་དེ་ཡོད་པའི་དུས་ནམ་དུའང་དེ་དང་འབྲལ་མི་རུང་བ་ཞིག་ལ་དེའི་
རང་བཞིན་དུ་འཇོག་པར་གསུངས་ལ།
ལམ་རིམ་ཆེན་མོ་ཤོག 648 ལས། བཅོས་མ་ནི་སྔར་མེད་གསར་དུ་བྱུང་
བའི་བྱས་པ་དང་། གཞན་ལ་ལྟོས་པ་ནི་རྒྱ་རྐྱེན་ལ་ལྟོས་པའོ། །ཞེས་གསུངས་སོ། །
དེ་ལ་དྭོགས་པ་བསུ་བ་ནི། འོ་ན། བུམ་པའི་སྟེང་གི་རྟག་སྟོང་སོགས་འདུས་
མ་བྱས་ཀྱི་ཆོས་རྣམས་ཆོས་ཅན། ཁྱོད་བུམ་པའི་རང་བཞིན་དུ་འཇོག་རིགས་པར་ཐལ།
ཁྱོད་བུམ་པའི་བདག་ཉིད་དུ་གྱུར་པའི་རྒྱུ་རྐྱེན་གྱིས་མ་བཅོས་པ་དང་རྒྱུ་རྐྱེན་ལ་ལྟོས་པ་
མེད་ཅིང་གཞན་འགྱུར་མེད་པའི་ཆོས་ཡིན་པའི་ཕྱིར། ཁྱབ་སྟེ། རྩ་ཤེ་ལས། རང་

བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་པས། གོང་
སྨྲོས་ཀྱི་ཁྱད་པར་གསུམ་ལྡན་དེ་རང་ལུགས་ཀྱི་རང་བཞིན་གྱི་མཚན་ཉིད་དུ་གསུངས་
པའི་ཕྱིར། ཞེས་རྩོད་པ་ལ། འགའ་ཞིག་གིས། གོང་གི་ཐལ་བ་ལ་འདོད་ལན་མཛད་
དེ༑ བུམ་པའི་ངོ་བོ་ལ་འདུས་བྱས་དང་འདུས་མ་བྱས་ཀྱི་ཆ་གཉིས་ཡོད་ལ། བུམ་པའི་
ཆོས་ཉིད་ནི་བུམ་པའི་ངོ་བོ་རྒྱུ་རྐྱེན་གྱིས་མ་བཅོས་པ་དང་རྒྱུ་རྐྱེན་ལ་མ་ལྟོས་པའི་ངོ་བོ་
ཡིན་པས་བུམ་པའི་རང་བཞིན་དུ་བཞག་ལ། དེ་ལྟར་ན་ཆོས་ཉིད་ལས་གཞན་པའི་བུམ་
པའི་བདག་ཉིད་དུ་གྱུར་པའི་བུམ་པའི་འདུས་མ་བྱས་ཀྱི་ཆོས་ཀུན་བུམ་པའི་རང་བཞིན་
ཡིན་པས་ཆོས་དེའི་རང་བཞིན་ལ་ཆོས་དེའི་ཆོས་ཉིད་ཡིན་པས་མ་ཁྱབ་ཅེས་བཞེད།
དེ་ལ་ད་དུང་ཅུང་ཟད་དཔྱད་ན། ཉིད་ཀྱི་བཞེད་ཚུལ་དེ་མི་འཐད་པར་ཐལ།
རྩ་ཤེ་ལས་རང་བཞིན་ཁྱད་པར་གཉིས་ལྡན་ནམ་གསུམ་ལྡན་དུ་གསུངས་པའི་རང་བཞིན་
དེ་ཡིན་ན་ཆོས་ཉིད་ཡིན་དགོས་པའི་ཕྱིར། དེར་ཐལ། ལམ་རིམ་ཆེན་མོ་ཤོག ༦༤༥
ལས༑ འོ་ན། སློབ་དཔོན་གྱིས་སྔར་བཤད་པ་ལྟར་མ་བཅོས་པ་དང་གཞན་ལ་ལྟོས་
པ་མེད་པ་རང་བཞིན་གྱི་མཚན་ཉིད་དུ་གསུངས་པ་དེ་བརྟག་པ་མཐའ་བཟུང་གི་སྒོ་ནས་
གསུངས་སམ་རང་བཞིན་དེ་འདྲ་བ་ཞིག་ཡོད་པ་ཡིན་ཞེ་ན། འདི་ནི་ཆོས་རྣམས་ཀྱི་ཆོས་
ཉིད་ཅེས་གསུངས་པ་དེ་ལ་རང་བཞིན་ཞེས་བཞག་པ་ཡིན་ཏེ། ཞེས་གསུངས་པའི་ཕྱིར་
དང་༑ དབུ་མའི་གསུང་རབ་ལས་རང་བཞིན་ཞེས་གསུངས་པའི་རང་བཞིན་དེ་ལ་བརྟག་
པ་མཐའ་བཟུང་གི་སྒོ་ནས་འཇོག་པ་རང་བཞིན་གྱིས་གྲུབ་པ་ལ་རང་བཞིན་ཞེས་བརྗོད་
པ་ཞིག་དང༌། ཆོས་རྣམས་ཀྱི་ཆོས་ཉིད་ལ་རང་བཞིན་དུ་འཇོག་པ་སྟེ། དེ་གཉིས་ལས་
གཞན་པའི་འཇོག་ཚུལ་མེད་པའི་ཕྱིར་ཏེ། ལམ་རིམ་ཆེན་མོ་ཤོག 64༨ ལས། དེ་

ལྟར་ན་མིག་ལ་སོགས་པའི་འདུས་བྱས་འདི་དག་ནི་རང་གི་ངོ་བོས་གྲུབ་པའི་རང་བཞིན་
དུའང་མ་གྲུབ་ལ། ཆོས་ཉིད་ལ་རང་བཞིན་དུ་བཞག་པ་དེར་ཡང་མ་གྲུབ་པས་རང་
བཞིན་གང་དུའང་མ་གྲུབ་པ་དང༌། ཞེས་གསུངས་པའི་ཕྱིར་རོ།།
ལ་ལས། བུམ་པའི་སྟེང་གི་ཆོས་ཉིད་ལས་གཞན་པའི་འདུས་མ་བྱས་ཀྱི་ཆོས་
རྣམས་མ་བཅོས་པ་དང༌། རྒྱུ་རྐྱེན་གཞན་ལ་ལྟོས་པ་མེད་པ་ཡིན་ཡང་དེ་དག་བུམ་པའི་
རང་བཞིན་དུ་ཐལ་བའི་སྐྱོན་མེད་དེ། རྩ་ཤེར། རང་བཞིན་དག་ནི་བཅོས་མིན་དང་།།
གཞན་ལ་ལྟོས་པ་མེད་པ་ཡིན། །ཞེས་པས། བུམ་པའི་རང་བཞིན་ཡིན་ན། དེར་སྨྲོས་
ཁྱད་པར་གསུམ་ལྡན་ཡིན་དགོས་ཞེས་བསྟན་གྱི། དེ་ཡིན་ན་རང་བཞིན་ཡིན་དགོས་
པས་ཁྱབ་པ་མེད་དོ། །ཞེས་གསུངས། དེ་ལ་འགའ་ཞིག་གིས། གསུང་ལན་དེ་ཡང་
མི་འགྲིགས་ཏེ། རྩ་ཤེ་ཀྱི་གཞུང་དེར། གོང་སྨྲོས་ཁྱད་པར་གསུམ་ལྡན་དེ་རང་བཞིན་
གྱི་མཚན་ཉིད་དུ་གསུངས་པའི་ཕྱིར་ཏེ། རྩ་ཤེ་ཊཱིཀ་ཆེན་ཤོག ༢༧༧ ལས། དང་པོ་
ལ་གཉིས། རང་བཞིན་ལ་རྒྱུ་རྐྱེན་མི་དགོས་ཤིང་འགལ་བར་བསྟན་པ། རང་ལུགས་
ཀྱི་རང་བཞིན་གྱི་མཚན་ཉིད་བསྟན་པའོ། །ཞེས་གསུངས་པ་དང། ཡང་དེའི་འཕྲོ་
ཤོག ༢༧༩ལས། གལ་ཏེ་བྱས་པ་ཡིན་པས་རང་བཞིན་མིན་ནོ་ཞེས་སྨྲ་ན་རང་བཞིན་
གྱི་མཚན་ཉིད་ནི་གང་། རང་བཞིན་དེ་ཡང་གང་ཞེ་ན། འདི་ན་རང་གི་ངོ་བོ་ནི་རང་
བཞིན་ནོ་ཞེས་བརྗོད་དོ། །དེ་རང་བཞིན་གྱི་མཚན་ཉིད་དུ་གསུངས་པའི་ཕྱིར་དང་། གཞན་
ཡང་༑ ལམ་རིམ་ཆེན་མོ་ཤོག ༦༤༥ ལས། འོ་ན། སློབ་དཔོན་གྱིས་སྔར་བཤད་པ་
ལྟར༑ མ་བཅོས་པ་དང་། གཞན་ལ་ལྟོས་པ་མེད་པ་རང་བཞིན་གྱི་མཚན་ཉིད་དུ་གསུངས་
པ་དེ། བརྟག་པ་མཐའ་བཟུང་གི་སྒོ་ནས་གསུངས་སམ་རང་བཞིན་དེ་འདྲ་བ་ཞིག་ཡོད་

པ་ཡིན་ཞེ་ན། འདི་ནི་ཆོས་རྣམས་ཀྱི་ཆོས་ཉིད་ཅེས་གསུངས་པ་དེ་ལ་རང་བཞིན་ཞེས་
བཞག་པ་ཡིན་ཏེ། བཅོས་མ་མིན་པ་དང་གཞན་ལ་རག་ལས་པ་མིན་པའོ། །ཞེས་གསུངས་
པའི་ཕྱིར་རོ། །ཞེས་གསུངས་པ་དང༌། །།
དེ་སྟོང་ཐུན་སྐལ་བཟང་མིག་འབྱེད་ཤོག ༦༣ བ། ལས། འོ་ན་སྔར་དྲངས་
པའི་རྩ་ཤེའི་གཞུང་དེ་དག་གི་དོན་གང་ཡིན་ཞེ་ན། དེ་ནི་དགག་བྱར་གྱུར་པའི་རང་
བཞིན་ངོས་བཟུང་བ་མ་ཡིན་གྱི། རང་ལུགས་ལ་ངེས་པར་ཁས་བླང་དགོས་པ་ཆོས་
རྣམས་ཀྱི་ཆོས་ཉིད་ལ་རང་བཞིན་ཞེས་བཤད་པ་དེ་བསྟན་པ་ཡིན་ལ། ཆོས་ཉིད་ལ་
རང་བཞིན་དུ་འཇོག་པ་ཡང་རྩ་ཤེ་ལས། རང་བཞིན་དག་ནི་བཅོས་མིན་དང༌། །གཞན་
ལ་ལྟོས་པ་མེད་པ་ཡིན། །ཞེས་སོགས་གསུངས་པའི་ཕྱིར་རོ།།
 དེ་ལ་རང་གི་བསམ་དོན་ཞུ་ན། མ་བཅོས་པ་དང་གཞན་ལ་ལྟོས་པ་མེད་པ་
ཞེས་པ་དེ་རྒྱུ་རྐྱེན་གྱིས་མ་བཅོས་པ་དང༌། རྒྱུ་རྐྱེན་གཞན་ལ་ལྟོས་པ་མེད་པ་ཙམ་ལ་
འཇོག་ཅིང་། དེ་ཉིད་རང་བཞིན་གྱི་མཚན་ཉིད་དུ་སྨྲ་ན། གོང་དུ་སྨྲོས་པའི་སྐྱོན་དེ་
དག་སྤོང་བར་དཀའ་འོ། །དེས་ན། སྐབས་འདིར་མཁས་གྲུབ་ཐམས་ཅད་མཁྱེན་པས་
སྟོང་ཐུན་སྐལ་བཟང་མིག་འབྱེད་ལས་ཁྱད་པར་དེ་དག་གི་ངོས་འཛིན་ཇི་ལྟར་མཛད་
པ་དེའི་སྟེང་ནས་ལན་ཅུང་ཟད་ཞུ་ཁུལ་བགྱིད་ན། དེ་ལ་རང་བཞིན་ཁྱད་པར་གཉིས་
ལྡན་ནམ་གསུམ་ལྡན་དུ་བཤད་པའི་བཅོས་མ་མ་ཡིན་པ་ལ་རྒྱུ་རྐྱེན་གྱིས་མ་བཅོས་པ་
དང་རང་བཞིན་གྱིས་མ་གྲུབ་བཞིན་དུ་རང་བཞིན་གྱིས་གྲུབ་པར་སྣང་བར་བློས་བཅོས་
པའི་བཅོས་མ་མིན་པ་སྟེ་གཉིས་ཚོགས་ལ་འཇོག་སྟེ།
སྟོང་ཐུན་སྐལ་བཟང་མིག་འབྱེད་ཤོག ༦༣ ལས། ཆོས་ཉིད་ལ་རང་བཞིན་

དུ་འཇོག་པ་ཡང་། རྩ་ཤེ་ལས། རང་བཞིན་དག་ནི་བཅོས་མིན་དང༌། །གཞན་ལ་
ལྟོས་པ་མེད་པ་ཡིན། །ཞེས་ཁྱད་པར་གཉིས་དང་ལྡན་པར་གསུངས་པའི་མ་བཅོས་པ་
ནི་རྒྱུ་རྐྱེན་གྱིས་གསར་དུ་བཅོས་པ་ཆུའི་ཚ་བ་ལྟ་བུ་མ་ཡིན་པར་ཆོས་དེ་ལ་དུས་ནམ་ཡང་
མི་འཁྲུལ་པའི་རང་བཞིན་དུ་གྲུབ་པའོ། །ཞེས་དང༌། ཡང་སྟོང་ཐུན་ཤོག ༩༤ ན།
ལས༑ གང་ཡིན་ན་རང་བཞིན་ཡིན་པར་འགལ་བའི་བཅོས་མ་ལ་ནི། གནས་ལུགས་
སུ་མ་གྲུབ་ཀྱང་གནས་ལུགས་སུ་གྲུབ་པ་ལྟ་བུར་སྣང་བའི་བློས་བཅོས་པ་ཞིག་དགོས་པས།
རང་བཞིན་དག་ནི་བཅོས་མིན་དང༌། །ཞེས་གསུངས་པ་ཡང་དེ་འདྲ་བའི་བཅོས་མིན་
དབང་དུ་བྱས་པ་ཡིན་ཞིང་། ཞེས་གསུངས་པའི་ཕྱིར། དེས་ན་འདུས་བྱས་ཀྱི་ཆོས་
རྣམས་རྒྱུ་རྐྱེན་གྱིས་བཅོས་པ་དང༌། གནས་ལུགས་སུ་མ་གྲུབ་བཞིན་དུ་དེར་སྣང་བར་
བློས་བཅོས་པའི་བཅོས་མ་གཉིས་ཀ་ཡིན་པས་རང་བཞིན་དུ་འཇོག་མི་ནུས་ཤིང་། ཆོས་
ཉིད་ལས་གཞན་པའི་འདུས་མ་བྱས་ཀྱི་ཆོས་རྣམས་ནི་རྒྱུ་རྐྱེན་གྱིས་མ་བཅོས་ཀྱང་གནས་
ལུགས་སུ་མ་གྲུབ་བཞིན་དུ་དེར་སྣང་བར་བློས་བཅོས་པའི་བཅོས་མ་ཡིན་པས། རང་
བཞིན་དག་ནི་བཅོས་མིན་དང༌། །ཞེས་པའི་བཅོས་མིན་གྱི་དོན་རྫོགས་པར་མ་ཚང་
བས་བུམ་པ་ལྟ་བུའི་སྟེང་གི་ཆོས་ཉིད་ལས་གཞན་པའི་འདུས་མ་བྱས་ཀྱི་ཆོས་རྣམས་བུམ་
པའི་རང་བཞིན་དུ་མི་འདོད་དོ། །ཁྱད་པར་གཉིས་པ་རྒྱུ་རྐྱེན་གཞན་ལ་ལྟོས་པ་མེད་
པ་ཞེས་པ་གང་ལ་འཇོག་པ་ནི། སྐབས་འདིར་གཞན་ལ་ལྟོས་པ་མེད་པ་ཞེས་པ་ཆོས་
དེ་བསྐྱེད་བྱེད་ཀྱི་རྒྱུ་རྐྱེན་ལ་ལྟོས་པ་མེད་པ་ལ་བྱེད་ན། ཁྱད་ཆོས་དང་པོའི་ནང་ཚན་
རྒྱུ་རྐྱེན་གྱིས་གསར་དུ་མ་བཅོས་པ་ཞེས་པ་དང་བཟློས་པས། དེ་ཟུར་ན་བགྲང་མི་དགོས་
པའི་སྐྱོན་ཡོད་པ་དང་། སྤྱིར་ཆོས་གཞན་ལ་ལྟོས་པ་མེད་པ་ཙམ་ལ་བྱེད་ན་ནི་རང་ལུགས་

ལ་རང་བཞིན་དུ་འཇོག་པའི་ཆོས་ཉིད་རྟེན་འབྲེལ་མ་ཡིན་པར་ཐལ་བའི་སྐྱོན་འཇུག་པས་
དེ་འདྲ་བྱེད་པ་ནི་མིན་ནོ། །འོ་ན་གང་ལ་འཇོག་སྙམ་ན། དེ་ལ་ཐོག་མར་དཔེའི་སྟེང་
ནས་བརྗོད་ན། ཐག་པ་ཁྲུ་གང་བ་ཞིག་ལ་འདི་རིང་པོའོ་སྙམ་པའི་བློ་སྐྱེས་པ་ན། དེ་
ནི་མཐོ་གང་བ་ལ་ལྟོས་ནས་གློ་བུར་དུ་རིང་པོར་འཆར་བ་ཡིན་གྱི། འཆར་ཚོད་དེ་ཉིད་
མཐའ་གཅིག་ཏུ་རིང་པོར་ངེས་པ་མིན་ཏེ། འདོམ་གང་བ་མཐོང་བ་ན་སྔ་མ་དེ་རིང་
པོར་འཆར་བ་ལྡོག་ཏེ་ཐུང་ངུར་འཆར་བས། རིང་པོ་དང་ཐུང་ངུ་དང་ཕ་རི་དང་ཚུ་
རི་ལྟ་བུ་ནི་འཕྲལ་བྱུང་རྣམ་འཇོག་གི་རྒྱུ་རྐྱེན་ཞིག་ལ་ལྟོས་ནས་འཆར་ལ། དཔེ་དེ་བཞིན་
དུ༑ ཆུ་རང་ཉིད་གྲུབ་ཙམ་ནས་ཚ་བའི་ངོ་བོར་མ་གྲུབ་ཀྱང་། ཆུ་རང་ཉིད་གྲུབ་རྗེས་
འཕྲལ་དུ་མེ་དང་འཕྲད་པའི་སྟོབས་ཀྱིས་ཚ་བར་གྱུར་བ་ཡིན་པས་ཆུའི་ཚ་བ་དེ་ཆུའི་རང་
བཞིན་དུ་འཇིག་རྟེན་པའི་བློ་ངོར་མི་འཆར་ལ། འོན་ཀྱང་མེ་རང་ཉིད་གྲུབ་ཙམ་ནས་
ཚ་བའི་ངོ་བོར་ལྷན་སྐྱེས་སུ་གྲུབ་པས་ཚ་བ་མེའི་རང་བཞིན་དུ་འཇིག་རྟེན་པའི་བློ་ངོར་
འཆར་ཞིང་། དེ་ནི་ཆུའི་ཚ་བ་ལྟ་བུ་ལ་ལྟོས་ནས་ཚ་བ་མེའི་རང་བཞིན་དུ་འཆར་བ་
ཡིན་གྱི། མཐའ་གཅིག་ཏུ་མེའི་རང་བཞིན་དུ་ངེས་པ་མིན་ཏེ། དཔེར་ན། ཐག་པ་
འདོམ་གང་བ་ཞིག་མཐོང་བ་ན། ཁྲུ་གང་བ་དེ་ལ་རིང་པོའི་བློ་སྔར་སྐྱེས་པ་དེ་ལྡོག་ནས་
ཐུང་ངུའི་བློ་སྐྱེས་པ་བཞིན་དུ། མེ་རང་བཞིན་གྱིས་མ་གྲུབ་པ་ངེས་པ་ན་ཚ་བ་མེའི་རང་
བཞིན་དུ་འཛིན་པའི་བློ་འདོར་ནས་དེ་ཉིད་ལ་མེའི་བཅོས་མ་གློ་བུར་བའི་བློ་སྐྱེ་བའི་ཕྱིར།
དེས་ན་ཚ་བ་ལ་མེའི་རང་བཞིན་དུ་འཆར་བ་ནི་ཆུའི་ཚ་བ་ལྟ་བུ་ལ་ལྟོས་ནས་ཡིན་ལ།
མེའི་ཚ་བ་དེ་བས་ཀྱང་མཐར་ཐུག་པའི་མེའི་གནས་ལུགས་རང་བཞིན་མེད་པ་དེ་བློ་ངོར་
ངེས་པ་ན། དེ་ལ་ལྟོས་ན་ཚ་བ་དེ་མེའི་རང་བཞིན་དུ་འཆར་བ་ལྡོག་གོ །དེས་ན་སྐབས་

འདིར་ལྟོས་པ་མེད་པ་ཞེས་པ་དེ། རིང་ཐུང་དང་ཕ་རི་ཚུ་རི་ལྟར་རྣམ་འཇོག་གི་འཕྲལ་
རྐྱེན་ཁྱད་པར་བ་ཞིག་ལ་བརྟེན་ནས་དེ་དང་དེའི་རང་བཞིན་དུ་འཆར་བ་ཙམ་མིན་པར་
མཐའ་གཅིག་ཏུ་ཆོས་དེའི་གནས་ལུགས་སམ་རང་གཤིས་དེ་བས་ཕྲ་བ་འཇོག་ཏུ་མེད་
པའི་རང་བཞིན་མཐར་ཐུག་ཅིག་ལ་འཇོག་པ་ཡིན་ཏེ།
སྟོང་ཐུན་སྐལ་བཟང་མིག་བྱེད་ཤོག ༦༣བ། ལས། ཁྱད་པར་གཉིས་པ་ནི་
རྒྱུ་རྐྱེན་ལ་ལྟོས་པ་མེད་པ་ཞེས་རྒྱུས་མ་སྐྱེད་པ་ལ་བྱེད་པ་མིན་ཏེ། སྔ་མ་དང་ཟློས་པར་
འགྱུར་བའི་ཕྱིར་རོ། །ཆོས་གཞན་ལ་ལྟོས་ནས་བཞག་མི་དགོས་པ་ཙམ་ལ་ཡང་མི་བྱ་
སྟེ༑ ཆོས་ཉིད་རྟེན་འབྲེལ་མ་ཡིན་པར་ཐལ་བའི་ཕྱིར་རོ། །དེས་ན། རིང་ཐུང་དུ་
འཇོག་པ་ནི་ཐག་པ་ཁྲུ་གང་ཞིག་རིང་པོར་འཇོག་པ་ན་མཐོ་གང་པ་གཅིག་ལྟ་བུ་ལ་ལྟོས་
ནས་རིང་པོར་འཇོག་དགོས་ཀྱི། དེ་ལྟ་བུ་ལ་མ་ལྟོས་པར་མཐའ་དག་གཅིག་ཏུ་རིང་
པོར་ངེས་པ་མ་ཡིན་ཏེ། ཐག་པ་འདོམ་གང་པ་ལ་ལྟོས་ནས་རིང་པོའི་བློ་འདོར་ཞིང་
ཐུང་ངུར་བཞག་ནུས་པའི་ཕྱིར་རོ། །ཕ་རི་ཚུ་རི་སོགས་ལ་ཡང་དེ་དང་འདྲ་ལ། མེའི་
ཚ་བ་ནི་ཆུའི་ཚ་བ་ལ་ལྟོས་ནས་མེའི་རང་བཞིན་དུ་གྲགས་པ་ལྟར་བཞག་ཀྱང་བདེན་མེད་
མེའི་རང་བཞིན་དུ་ཚད་མས་རྙེད་པ་ན་ཚ་བ་མེའི་རང་བཞིན་དུ་འཛིན་པ་འདོར་ལ། བདེན་
མེད་མེའི་རང་བཞིན་དུ་འཇོག་པ་ནི་མེའི་ཆོས་གཞན་ཞིག་ལ་ལྟོས་ནས་འཇོག་པ་མཐའ་
གཅིག་ཏུ་མེའི་རང་བཞིན་དུ་འཇོག་མི་ནུས་པ་མིན་གྱི། ལྟོས་ས་དེ་འདྲ་ཅིག་ལ་ལྟོས་
ནས་འཇོག་པ་ཙམ་མིན་པར་མཐའ་གཅིག་ཏུ་མེའི་གཤིས་ཡིན་པར་གྲུབ་པས་མེའི་རང་
བཞིན་ཡིན་ནོ་ཞེས་བྱ་བའི་དོན་ཏེ། གཞན་ལ་གཡར་བའི་ཁོལ་པོ་ལྟ་བུ་མ་ཡིན་པར་
གསུངས་པའི་དོན་ཡང་། གཞན་གྱིས་གཡར་བ་ལ་ལྟོས་པ་མིན་པར་མཐའ་གཅིག་ཏུ་

འདི་འདིའི་ཁོལ་པོ་ཡིན་ནོ་ཞེས་བཞག་ཏུ་མེད་པ་དེ་ལྟ་བུ་མ་ཡིན་པ་མཐའ་གཅིག་ཏུ་རང་
བཞིན་དུ་འཇོག་ནུས་པ་ཞིག་དགོས་པའི་དོན་ནོ་ཞེས་གསུངས་པའི་ཕྱིར་རོ།། 
སྙིང་པོ་བསྒྲིལ་ཏེ་བརྗོད་ན། རང་བཞིན་ཁྱད་པར་གཉིས་ལྡན་ནམ་གསུམ་ལྡན་
དུ་འཇོག་པའི་བཅོས་མིན་ནི། གཙོ་བོ་གནས་ལུགས་སུ་མ་གྲུབ་བཞིན་དུ་དེར་གྲུབ་པ་
ལྟ་བུར་སྣང་བར་བློས་བཅོས་པའི་བཅོས་མ་མིན་པ་ལ་འཇོག་དགོས་ཤིང་། དེ་ནི་མི་
བསླུ་བ་བདེན་པའི་དོན་ཏེ་དེ་ནི་ཆོས་ཉིད་གཅིག་པུར་ངེས་སོ། །ཆོས་ལ་ཀུན་རྫོབ་དང་
དོན་དམ་གཉིས་ལས་ཀུན་རྫོབ་པའི་ཆོས་རྣམས་ནི་བདེན་པར་མ་གྲུབ་བཞིན་དུ་དེར་གྲུབ་
པ་ལྟར་སྣང་བའི་རྫུན་པ་ཡིན་ལ། དེ་ལྟར་བདེན་པར་སྣང་བ་འདི་ཡང་དངོས་པོའི་གནས་
ཚོད་དེ་ལྟར་གྲུབ་ནས་ཡོད་པ་ཞིག་ཚུར་སྣང་བ་མིན་པར་བདེན་འཛིན་མ་རིག་པའམ་
དེའི་བག་ཆགས་ཀྱིས་བསླད་པའི་བློས་ཕར་བཅོས་པའི་བཅོས་མའི་སྣང་བ་ཡིན་པས། དབུ་
མ་ལ་འཇུག་པ་ལས། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་གསུངས་
པའི་ཕྱིར་རོ། །དོན་དམ་པའི་ཆོས་རྣམས་ནི་རང་ཉིད་རྗེན་པར་སྣང་བའི་སེམས་ཅན་
གྱི་བློ་ལ་སྣང་གནས་མི་མཐུན་པའི་སྣང་བ་དེ་འདྲ་མེད་པར་གང་སྣང་ཚོད་དེ་ཉིད་གནས་
ཚོད་དུ་སོང་བས་མི་བསླུ་བའི་བདེན་པ་ཡིན་པར་འཇོག་གོ །དེས་ན་རྩ་ཤེ་ཊཱིཀ་ཆེན་
དུ་གོང་སྨོས་ཁྱད་པར་གཉིས་ལྡན་ནམ་གསུམ་ལྡན་དེ། རང་བཞིན་གྱི་མཚན་ཉིད་དུ་
ཞལ་གསལ་གསུངས་པ་སྒྲ་ཇི་བཞིན་དུ་བླང་བར་བྱའོ་སྙམ་པ་ནི་རང་བློར་འཆར་ཚོད་
གང་བྱུང་དུ་བྲིས་པ་ཙམ་ཡིན་པས་གཞུང་གི་དགོངས་པ་མ་ནོར་བ་ཇི་ཡིན་ད་དུང་ཡང་
དཔྱད་པར་འོས་སོ།།
དེ་ལ་ཆོས་དེའི་ངོ་བོ་ཞེས་པ་ནི་ཆོས་དེ་དང་བདག་ཉིད་གཅིག་པའི་ཆོས་དེའི་

ཆ་ཤས་ཀུན་ལ་འཇོག་ཀྱང་། ཆོས་དེའི་རང་བཞིན་དང་གཤིས་ལུགས་ལ་ནི་ཆོས་དེའི་
ཆོས་ཉིད་འབའ་ཞིག་འཇོག་པ་ཡིན་ཏེ། རྩ་ཤེ་ཊིཀ་ཆེན་ཤོག ༢༧༧ ལས། དེ་ལྟར་
ན་མེའི་ཚ་བ་མེའི་རང་བཞིན་ནམ་གཤིས་སུ་འཇིག་རྟེན་ན་གྲགས་མོད་ཀྱང་། དེ་ཡང་
མེའི་གཤིས་མ་ཡིན་ཏེ། གཤིས་ཀྱི་མཚན་ཉིད་དང་བྲལ་བའི་ཕྱིར་རོ། །ཞེས་སྨྲ་བ་
ཡིན་ཏེ། །ཞེས་གསུངས་པའི་ཕྱིར་རོ།། 
སྐབས་འདིར་བསྟན་དར་ལྷ་རམས་པའི་རྟེན་འབྲེལ་བསྟོད་པའི་འགྲེལ་པ་
ཤོག ༡༨ ལས། གོང་གི་ལུང་དོན་ནི། མེའི་ཚ་བ་མེའི་གཤིས་ལུགས་མ་ཡིན་པའི་
དོན་ཡིན་གྱི། དེ་ལྟར་མ་ཡིན་པར་མེའི་ཚ་བ་མེའི་རང་བཞིན་མ་ཡིན་པར་འདོད་ན།
ཚ་ཞིང་སྲེག་པ་ཡང་མེའི་རང་བཞིན་མ་ཡིན་པར་འགྱུར་ལ། དེ་ལྟར་ན། ཚང་མང་
ནང་གི་མེ་དམར་འབར་བ་ཆོས་ཅན། མེ་ཡིན་ཏེ། ཚ་ཞིང་སྲེག་པ་ཡིན་པའི་ཕྱིར།
ཞེས་པའི་སྦྱོར་བ་འདི་རང་བཞིན་གྱི་རྟགས་ཡང་དག་གི་སྦྱོར་བ་མ་ཡིན་པར་འགྱུར་རོ།།
ཞེས་གསུངས་ཏེ། ཚ་བ་མེའི་རང་བཞིན་ཡིན་ཀྱང་དེའི་གཤིས་མ་ཡིན་པའི་ཁྱད་པར་
འབྱེད་པར་མཛད་ཅིང་། དཔལ་མང་སོགས་ཀྱི་འགྲེལ་པ་འགའ་ཞིག་ཏུ་ཡང་དེ་བཞིན་
དུ་བྱུང་ཞིང༌། དེའི་སྟེང་དུ། ལ་ལས། བྱས་པ་ཆོས་ཅན། རང་བཞིན་ཡིན་པར་
ཐལ༑ ཁྱོད་མི་རྟག་པ་དང་རང་བཞིན་གཅིག་དང་ཐ་དད་གང་རུང་ཡིན་པའི་ཕྱིར་ཏེ།
དེ་དང་རང་བཞིན་གཅིག་ཡིན་པའི་ཕྱིར་ཞེས་སོགས་ཀྱིས་རྩོད་དོ། །བདག་ཕུང་ཐ་སྙད་
དུ་རང་བཞིན་གཅིག་ཡིན་པ་དང་བྱས་མི་རྟག་རང་བཞིན་གཅིག་ཡིན་པར་གསུངས་པ་
ནི་ངོ་བོ་གཅིག་པ་ལ་བྱེད་པས། ཚ་བ་མེ་དང་རང་བཞིན་གཅིག་ཏུ་འདོད་ཀྱང༌། དེ་
མེའི་རང་བཞིན་ཡིན་པར་འདོད་མི་དགོས་པས་དེ་གཉིས་གོ་དོན་མི་གཅིག་སྙམ་ཡང་
མཐའ་ཆོད་པ་ཞ་བར་མི་སྤོབས་པས་དཔྱད་བྱའི་གནས་སོ།།

ཡང་སྐབས་འདིར་འགའ་ཞིག་གིས། ཆོས་རྣམས་ཀྱི་ཆོས་ཉིད་ཆོས་ཅན། རྟེན་
འབྲེལ་མ་ཡིན་པར་ཐལ། རང་བཞིན་ཡིན་པའི་ཕྱིར། ཁྱབ་ཏེ། རང་བཞིན་ལ་མ་
བཅོས་པ་ཡིན་པ་དང་མ་ལྟོས་པ་ཡིན་དགོས་ཤིང་། རྟེན་འབྲེལ་ལ་ལྟོས་གྲུབ་དང་བཅོས་
མ་ཡིན་དགོས་པས་དེ་གཉིས་གཞི་མཐུན་དུ་འདུ་མི་རུང་བར་གསུངས་པའི་ཕྱིར་ཏེ། ཟབ་
མོ་རྟེན་འབྱུང་གི་སྒོ་ནས་བསྟོད་པ་ལེགས་བཤད་སྙིང་པོ་ལས། རང་བཞིན་བཅོས་མིན་
ལྟོས་མེད་དང༌། །རྟེན་འབྲེལ་ལྟོས་དང་བཅོས་མ་གཉིས། །ཇི་ལྟ་བུར་ན་གཞི་གཅིག་
ཏུ༑ ༑མི་འགལ་འདུ་བ་ཉིད་དུ་འགྱུར། །ཞེས་གསུངས་པའི་ཕྱིར་ཞེ་ན། སྐབས་འདིར་
རྟེན་འབྲེལ་བསྟོད་པ་ལས་གསུངས་པའི་རང་བཞིན་ཞེས་པ་འདི་ཆོས་ཉིད་ལ་རང་བཞིན་
དུ་བཞག་པའི་རང་བཞིན་དེ་ཡིན་མིན་དཔྱད་པར་བྱ་འོས་ཏེ།
ཕུར་ལྕོག་བྱམས་པ་རིན་པོ་ཆེས་མཛད་པའི་རྟེན་འབྲེལ་བསྟོད་པའི་འགྲེལ་པ་
སོགས་མང་པོ་ཞིག་གིས། འདིའི་རང་བཞིན་དེ་རང་བཞིན་གྱིས་གྲུབ་པ་ལ་སྦྱར་ནས་
བཤད་པ་མཛད་པའི་ཕྱིར་ཏེ། ཕུར་ལྕོག་བྱམས་པ་རིན་པོ་ཆེའི་རྟེན་འབྲེལ་བསྟོད་པའི་
འགྲེལ་པ་ཤོག ༡༦ལས། དབུ་མའི་ལྟ་བ་རྙེད་ཟིན་པའི་མཁས་པ་ལ་ནི། རང་བཞིན་
གྱིས་གྲུབ་པ་ཡིན་ན་ནི་རྒྱུ་རྐྱེན་གྱིས་བཅོས་པ་མིན་པ་དང་། རྒྱུ་རྐྱེན་དང་གདགས་གཞི་
ལ་ལྟོས་པ་མེད་པ་ཡིན་དགོས། དེ་དང་བརྟེན་ནས་འབྱུང་བའམ། ལྟོས་ནས་གྲུབ་པའི་
རྟེན་འབྲེལ་ལམ། རང་གི་ཆ་ཤས་སམ་རྒྱུ་རྐྱེན་ལ་ལྟོས་པ་དང༌། དེ་དག་གིས་བཅོས་
མ་གཉིས་ཇི་ལྟ་བུར་ན་གཞི་གཅིག་ལ་མི་འགལ་བར་འདུ་བ་ཉིད་དུ་འགྱུར་ཏེ། ལྟོས་
མ་ལྟོས་དང་། བཅོས་མ་བཅོས་གཉིས་དངོས་འགལ་ཡིན་པའི་ཕྱིར་རོ། །ཞེས་གསུངས་
པའི་ཕྱིར། དེ་ཡང་། རང་བཞིན་གྱིས་གྲུབ་ན་མ་བཅོས་པ་དང་མ་ལྟོས་པར་གྲུབ་དགོས་

ཤིང་༑ རྟེན་འབྲེལ་ཡིན་ན་བཅོས་མ་དང་ལྟོས་ནས་གྲུབ་པ་ཡིན་དགོས་པའི་རྒྱུ་མཚན་
གྱིས་རྟེན་འབྲེལ་ལ་རང་བཞིན་གྱིས་གྲུབ་པ་མི་འཐད་ཅེས་འགོག་པའོ། །འདིར་རྟེན་
འབྲེལ་ལ་བཅོས་མ་ཡིན་དགོས་ན། ཆོས་ཉིད་ཀྱང་རྟེན་འབྲེལ་ཡིན་པས་བཅོས་མ་ཡིན་
པར་འགྱུར་དགོས་ནའང༌། གོང་དུ་ཆོས་ཉིད་ལ་རང་བཞིན་དུ་གསུངས་པའི་རང་བཞིན་
དེ་ལ། རང་བཞིན་དག་ནི་བཅོས་མིན་དང༌། །ཞེས་བཅོས་མ་མིན་པ་ཞིག་དགོས་པར་
གསུངས་པ་གཉིས་འགལ་ལོ་སྙམ་དུ་དྭོགས་སྲིད་ཀྱང༌། གོང་དུ་བཤད་པའི་བཅོས་མ་
ནི་བདེན་པར་མ་གྲུབ་བཞིན་དུ་དེ་ལྟར་སྣང་བའི་བཅོས་མ་རྫུན་པ་ལ་བཤད་ཟིན་པ་ལྟར་
གོ་དགོས་ཤིང་། འདིར་རྟེན་འབྲེལ་ཡིན་ན་བཅོས་མ་ཡིན་པས་ཁྱབ་པར་གསུངས་པའི་
བཅོས་མ་ནི་སྔར་རྟེན་འབྲེལ་གྱི་རྟགས་ལ་དཔྱད་པའི་སྐབས་སུ་དཀའ་ཆེན་ཡེ་ཤེས་རྒྱལ་
མཚན་མཆོག་གིས་མཛད་པའི་ཕྱག་ཆེན་འགྲེལ་པའི་གསུང་དྲངས་པའི་ནང་དུ་གསལ་
བ་ལྟར། ཆོས་ཐམས་ཅད་རང་རང་གི་གདགས་གཞི་དང་ཆ་ཤས་ཚོགས་པ་ལ་བརྟེན་
ནས་རྟོག་པས་ཕར་བཏགས་ཏེ་བཅོས་པའི་བཅོས་མ་ཡིན་པར་གསུངས་པ་དེ་ལ་འཇོག་
དགོས་པ་འདྲའོ།།
ཡང་དབུ་མའི་རྣམ་བཤད་དགོངས་པ་རབ་གསལ་ཤོག ༣༣༢ལས། དཔེར་
ན༑ སྦྲུལ་ནི་ཐག་པ་བསྡོགས་པའི་རྟེན་འབྲེལ་ལ་ལོག་པར་བཏགས་པ་ཡིན་ཏེ། སྦྲུལ་
དེ་ཐག་པ་དེ་ལ་མེད་པའི་ཕྱིར་རོ། །སྦྲུལ་དངོས་ལ་ནི་ཡོངས་སུ་གྲུབ་པ་ཡིན་ཏེ། མེད་
བཞིན་དུ་ཀུན་ཏུ་མ་བཏགས་པའི་ཕྱིར་རོ། །དེ་བཞིན་དུ་རང་བཞིན་གཤིས་ལུགས་ཀྱང་
གཞན་དབང་འདུས་བྱས་ལ་ནི་དེར་མེད་བཞིན་དུ་ཀུན་ཏུ་བཏགས་པ་ཡིན་ཏེ། རྩ་ཤེ་
ལས༑ རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་

གསུངས་པས་གཤིས་ལུགས་ཀྱི་ངོ་བོ་ཉིད་ནི་བྱས་པ་ཅན་མ་ཡིན་པའི་ཕྱིར་རོ། །བཟུང་
བཞིན་པ་སྟེ་མཐོང་བཞིན་པའི་རྟེན་འབྲེལ་བྱས་པ་ཅན་གཟུགས་བརྙན་དང་འདྲ་བ་ལ་
གཤིས་སུ་ཀུན་བཏགས་པའི་རང་བཞིན་དེ་ནི། སངས་རྒྱས་ཀྱི་ཇི་ལྟ་བ་གཟིགས་པའི་
སྤྱོད་ཡུལ་ལ་ནི་གཤིས་ལུགས་དངོས་ཡིན་ཏེ། དེར་ནི་མེད་བཞིན་དུ་ཀུན་ཏུ་མ་བཏགས་
པའི་ཕྱིར་ཞེས་གསུངས་པ་དང་། 
ལེགས་བཤད་སྙིང་པོ་ཤོག ༢༠༦ ལས། ཡིན་ལུགས་གཅིག་ཉིད་གཞི་སོ་སོ་
ལ་ལྟོས་ནས་ཀུན་བཏགས་དང་ཡོངས་གྲུབ་གཉིས་སུ་འཇོག་ཅེས་གསུངས་པ་དང་།
ཚོ རྩ་ཤེ་ཊཱིཀ་ཆེན་ཤོག ༢༡ ལས། འོ་ན་རྟེན་འབྱུང་ལ་འགག་སོགས་དེ་ཁོ་
ནར་གྲུབ་པ་འགོག་པའི་སྐབས་འདིར་ཟག་མེད་ཀྱི་ཡུལ་གྱི་རང་བཞིན་ལ་ལྟོས་པའི་འགག་
སོགས་མེད་ཅེས་སྟོན་པ་ཅི་ཡིན་ཞེ་ན། ཁྱད་གཞི་རྟེན་འབྱུང་གང་ལ་འགག་སོགས་གང་
ཡོད་པའི་ཁྱད་གཞི་དེ་འགག་སོགས་དེ་དང་དེར་ཡོད་པ་ཁྱད་གཞི་དེའི་རང་བཞིན་ནམ་
གཤིས་ཡིན་མིན་དཔྱད་ནས་ཡིན་པ་འགོག་པ་དེ་རྟེན་འབྱུང་ལ་འགག་སོགས་དེ་ཁོ་ནར་
གྲུབ་པ་འགོག་པའི་དོན་ནོ། །རྟེན་བྱུང་གི་འགག་སོགས་གཤིས་ཀྱི་འགག་སོགས་སུ་
སོང་ན། ཟག་མེད་ཀྱི་ཡེ་ཤེས་ཀྱི་ཡུལ་གྱི་རང་བཞིན་དུ་གྲུབ་པའི་འགག་སོགས་སུ་འགྲོ་
ཞིང་༑ ཟག་མེད་ཀྱི་ཤེས་པའི་ཡུལ་གྱི་རང་བཞིན་ཞེས་པ་ཡང་རྟེན་འབྱུང་གི་ཡིན་ལུགས་
ལ་ཟེར་བས་འགག་སོགས་རང་རང་གི་ཁྱད་གཞི་རྟེན་འབྱུང་གི་ཡིན་ལུགས་སུ་མ་གྲུབ་
ཅེས་པའི་དོན་ནོ། །དེ་ལྟར་རྟེན་འབྱུང་འགག་སོགས་ཀྱི་ངོ་བོར་གཤིས་ལ་མ་གྲུབ་པ་
དེ་ཉིད་རྟེན་འབྱུང་གི་གཤིས་ལུགས་ཡིན་པས་མཉམ་གཞག་ཟག་མེད་ཀྱི་ཡུལ་དུ་གྱུར་
པའི་རང་བཞིན་ཡང་ཡིན་ནོ། །ཞེས་གསུངས་པ་བཅས་ཀྱི་དགོངས་པར་དཔྱད་ན།

ལུགས་འདིའི་མཚན་ཉིད་གསུམ་གྱི་འཇོག་ཚུལ་ལ་རྟེན་འབྲེལ་བྱས་པ་ཅན་གྱི་
དངོས་པོ་གཞན་དབང་དང༌། དེ་ཉིད་ལ་རང་བཞིན་ནམ་གཤིས་ལུགས་སུ་གྲུབ་པ་སྒྲོ་
བཏགས་པ་ཀུན་བཏགས། གཞན་དབང་དེ་ཉིད་རང་གི་རང་བཞིན་ནམ་གཤིས་ལུགས་
སུ་གྲུབ་པས་སྟོང་པ་ཡོངས་གྲུབ་ཏུ་འཇོག་པ་དང་། དེ་བཞིན་དུ་འདུས་བྱས་ཀྱི་རྟེན་འབྱུང་
འགག་སོགས་ཀྱི་ངོ་བོར་གཤིས་ལུགས་སུ་མ་གྲུབ་པ་དེ་ཉིད་རྟེན་འབྱུང་གི་གཤིས་ལུགས་
སམ༑ ཆོས་ཉིད་དུ་འཇོག་དགོས་པས་རྟེན་འབྱུང་མྱུ་གུ་ལྟ་བུ་དེ་ཉིད་རང་གི་རང་བཞིན་
དུའམ༑ གཤིས་ལུགས་སུ་གྲུབ་པར་འཛིན་ཚུལ་ཇི་ལྟར་ཡིན་དང༌། དེ་ལྟར་འཛིན་པ་
བདེན་འཛིན་ཡིན་མིན་དང༌། དེ་ལ་འཛིན་པ་ཀུན་བརྟགས་དང་ལྷན་སྐྱེས་གཉིས་ཀ་
ཡོད་མེད་དཔྱད་ན།
ཁྱད་གཞི་རྟེན་འབྱུང་གི་དངོས་པོ་དེ་རང་ཉིད་ཀྱི་གཤིས་ལུགས་སུ་མ་གྲུབ་པ་
དེ་རང་ཉིད་ཀྱི་གནས་ལུགས་མཐར་ཐུག་ཡིན་པར་གསུངས་པས་དེ་ཉིད་རང་གི་གཤིས་
ལུགས་སུ་གྲུབ་པར་འཛིན་པ་དེ་ཉིད་བདེན་འཛིན་དུ་ངེས་པར་བྱེད་དགོས་སྙམ་ལ། འཛིན་
པ་དེ་ལ་ཀུན་བརྟགས་ཀྱི་འཛིན་པ་ཡིན་པས་ཁྱབ་པར་བཞེད་པ་དང་། དེ་ལ་འཛིན་པ་
ཀུན་ལྷན་གཉིས་ཀ་ཡོད་པར་བཞེད་པ་སྟེ། མཁས་པའི་བཞེད་ཚུལ་འདྲ་མིན་གཉིས་
ཡོད་ལ།
དེ་ཡང་འགའ་ཞིག་གིས། འདུས་བྱས་རྟེན་འབྱུང་ལྟ་བུ་རང་གི་གཤིས་ལུགས་
སུ་གྲུབ་པར་འཛིན་ཚུལ་ནི། འདུས་བྱས་རྟེན་འབྱུང་དེ་ཉིད་བློ་ངོར་ཤར་བ་ན་རང་ངོས་
ནས་གྲུབ་པར་སྣང་ལ། ཇི་ལྟར་སྣང་ཚོད་དེ་ཉིད་རྟེན་འབྱུང་དེའི་སྡོད་ལུགས་སུ་གྲུབ་
པར་འཛིན་པ་འདི་ཉིད་ཡིན་པས་བདེན་འཛིན་ཡིན་ན་ཆོས་ཅན་དེ་ཉིད་དེའི་གཤིས་ལུགས་
སུ་གྲུབ་པར་འཛིན་པའི་བློ་ཡིན་པས་ཁྱབ་ཅེས་བཞེད། དེ་ལྟར་ན་འཛིན་པ་དེ་ལ་ཀུན་

ལྷན་གཉིས་ཀ་འཇོག་རིགས་སོ། །ཡང་ལ་ལས། འདུས་བྱས་རྟེན་འབྱུང་དེ་ཉིད་རང་
གི་གཤིས་སུ་གྲུབ་པར་འཛིན་ཚུལ་ནི། རྟེན་འབྱུང་དེ་ཉིད་དོན་སྟེང་ནས་གྲུབ་པར་སྣང་
བ་ན། དོན་སྟེང་ནས་ཇི་ལྟར་བཏགས་དོན་འཚོལ་བའི་བློ་དེ་ལ་དོན་དམ་ལ་དཔྱོད་པ་
དང་༑ གཤིས་ལུགས་ལ་དཔྱོད་པའི་བློ་ཟེར་ལ། དེ་ལྟར་གཤིས་ལུགས་ལ་དཔྱོད་པའི་
བློ་དེས་བཏགས་དོན་བཙལ་ཏེ་མཐར་དོན་སྟེང་ནས་རྙེད་པར་འཛིན་པ་ནི། ཆོས་ཅན་
དེ་ཉིད་རང་གི་གཤིས་ལུགས་སུ་གྲུབ་པར་འཛིན་པ་ཡིན་ཞེས་གསུངས། དེ་ལྟར་ན། འདི་
ལ་ཀུན་བརྟགས་མ་གཏོགས་མེད་པར་མངོན་ནོ། །གཅིག་ཏུ་མཐའ་ཆོད་པར་ཞུ་བར་
མི་སྤོབས་པས་ཚད་ལྡན་གྱི་གཞུང་དང་སྦྱར་ཏེ་ད་དུང་ཡང་དཔྱད་པར་ཞུའོ།།
དེ་ལྟར་རང་བཞིན་གྱི་འཇོག་ཚུལ་འཕྲོས་དང་བཅས་པར་ཅུང་ཟད་དཔྱད་ནས།
དཀྱུས་ཀྱི་དོན་བདེན་གཉིས་ཀྱི་རྣམ་གཞག་བཤད་པ་ལ་འཇུག་ན། གོང་དུ་སྨྲོས་པ་ལྟར།
ཆོས་རེ་རེ་ལ་ཡང་ཀུན་རྫོབ་དང་དོན་དམ་པའི་ངོ་བོ་གཉིས་རེ་ཡོད་ལ། དེ་ཡང་ཆོས་
དེ་དང་དེའི་ངོ་བོ་ཞེས་པའི་གོ་དོན་ལ། དགེ་བའི་བཤེས་གཉེན་ཆེན་པོ་འབྲས་ཤག་སྐོར་
མཁན་རིན་པོ་ཆེ་ཉི་མ་རྒྱལ་མཚན་མཆོག་གི་ཞལ་སྔ་ནས་གསུང་རྒྱུན་དུ། ཆོས་དེ་དང་
དེའི་ངོ་བོ་ཞེས་པ་ནི་བློ་ངོར་གྲུབ་ཚུལ་ལ་གོ་དགོས་ཞེས་ལེགས་བཤད་བསྩལ་བར་ཐོས་
ལ༑ དེ་ལྟར་ན། ཆོས་དེ་དང་དེ་བློ་ངོར་གྲུབ་ཚུལ་ལ། ཆོས་དེ་དང་དེ་མ་བརྟག་མ་
དཔྱད་པའི་ཐ་སྙད་པའི་ཚད་མའི་ངོར་གྲུབ་ཚུལ་ཞིག་དང་། ཐ་སྙད་པའི་ཚད་མ་དེས་
བཏགས་པ་ཙམ་གྱིས་མ་ཚིམས་པར་དོན་སྟེང་ནས་ཇི་ཡོད་དཔྱོད་པའི་དོན་དམ་དཔྱོད་
བྱེད་ཀྱི་ཚད་མའི་ངོར་གྲུབ་ཚུལ་ཏེ་གཉིས་ཡོད་པ་ལས་སྔ་མ་ལ་ཀུན་རྫོབ་པའི་ངོ་བོ་དང་
ཕྱི་མ་ལ་དོན་དམ་པའི་ངོ་བོ་ཡིན་ཞེས་འགྲེལ་ན་གོ་དོན་ཟབ་མོ་སྟེར་རོ།།

དེ་ལ་ཐ་སྙད་པའི་ཤེས་པ་དང་། ཐ་སྙད་པའི་ཚད་མ། ཐ་སྙད་དཔྱོད་བྱེད་
ཀྱི་ཚད་མ་དང༌། ཐ་སྙད་ལ་དཔྱོད་པའི་ཚད་མ་དང༌། དེ་བཞིན་ཐ་སྙད་དུ་ཡོད་པ་
དང་༑ ཀུན་རྫོབ་ཏུ་ཡོད་པ་དང་ཀུན་རྫོབ་ཡིན་པ་བཅས་ཀྱི་སྐོར་ལ་དཔྱད་ན།
འགའ་ཞིག་གིས།  གཞི་གྲུབ་ན་ཐ་སྙད་དུ་ཡོད་པ་དང་ཀུན་རྫོབ་དུ་ཡོད་པས་ཁྱབ་པས་སྟོང་ཉིད་དང་འགོག་བདེན་ཡང་ཐ་སྙད་དུ་དང་ཀུན་རྫོབ་ཏུ་ཡོད་ཀྱང་། ཐ་
སྙད་བདེན་པ་དང་ཀུན་རྫོབ་བདེན་པ་མིན་ཞེས་བཞེད། དེ་ལ་ལ་ལས། འོ་ན་སྟོང་
ཉིད་དང་འགོག་བདེན་ཆོས་ཅན། ཐ་སྙད་པའི་ཚད་མས་གྲུབ་པར་ཐལ། ཐ་སྙད་དུ་
ཡོད་པ་དང་ཀུན་རྫོབ་ཏུ་ཡོད་པའི་ཕྱིར། ཁྱབ་སྟེ། ཐ་སྙད་དུ་ཡོད་ཅེས་པའི་ཐ་སྙད་
དང་༑ ཀུན་རྫོབ་ཏུ་ཡོད་ཅེས་པའི་ཀུན་རྫོབ་དེ་ཐ་སྙད་པའི་ཚད་མ་ལ་བྱེད་དགོས་པའི་
ཕྱིར་ཏེ། ལང་གཤེགས་ལས། དངོས་རྣམས་སྐྱེ་བ་ཀུན་རྫོབ་ཏུ། །ཞེས་པའི་ཀུན་རྫོབ་
དེ་ཐ་སྙད་པའི་ཚད་མ་ལ་བྱེད་པའི་ཕྱིར་ཏེ། འཇུག་པའི་རྣམ་བཤད་དགོངས་པ་རབ་
གསལ་ཤོག ༡༨༦ལས། རྐང་པ་དང་པོས་བསྟན་པའི་ཀུན་རྫོབ་དང༌། རྐང་པ་ཕྱི་མ་
གཉིས་ཀྱིས་བསྟན་པའི་ཀུན་རྫོབ་གཉིས་གཅིག་ཏུ་མི་བྱ་སྟེ། དང་པོ་ནི་རང་གིས་དངོས་
པོ་རྣམས་སྐྱེ་བ་སོགས་སུ་གང་དུ་ཁས་ལེན་པའི་ཀུན་རྫོབ་ཡིན་ལ། ཞེས་གསུངས་པའི་
ཕྱིར༑ རྩ་བའི་ཐལ་འགྱུར་ལ་འདོད་ལན་གདབ་པར་མི་ནུས་ཏེ། གཞན་སྐྱེས་མེད་པ་
དང་དོན་དམ་བདེན་པ་ཐ་སྙད་པའི་ཚད་མས་མ་སྒྲུབ་པའི་ཕྱིར་ཏེ། རྩ་ཤེ་ཊཱིཀ་ཆེན་
ལས༑ གཞན་སྐྱེ་མེད་པ་ཐ་སྙད་པའི་ཚད་མས་མི་འགྲུབ་བོ། །ཞེས་གསུངས་པ་དང་།
ལེགས་བཤད་སྙིང་པོ་ཤོག 217 ལས་ཀྱང༌། དེའི་ཕྱིར་དོན་དམ་བདེན་པའི་ཡོད་
ཚུལ་ཡང་ཇི་ལྟར་ཡིན་དཔྱད་པ་ན་དེ་དང་འདྲ་བ་ཁོ་ནར་ཟད་པས་དེའི་ཡོད་པ་ཡང་ཐ་

སྙད་ཀྱི་དབང་གིས་བཞག་པར་སྨྲ་ཡི། དོན་དམ་བདེན་པ་ཐ་སྙད་པའི་ཚད་མས་གྲུབ་
པར་མི་སྨྲའོ། །དོན་དམ་བདེན་པ་ཡོད་པ་ཐ་སྙད་པའི་ཤེས་ངོར་འཇོག་ཅེས་པ་
ཡང་དོན་དམ་བདེན་པ་ཡོད་པར་བཟུང་བ་དེ་རིགས་ཤེས་ཀྱི་འཛིན་སྟངས་ལ་མེད་
པའི་རྒྱུ་མཚན་གྱིས་ཡིན་གྱི། དེས་གྲུབ་ཅེས་པ་མིན་ནོ། །ཞེས་གསུངས་པའི་ཕྱིར། ཞེས་
རྩོད༑
དེ་ལ་རང་གི་གོ་ཚོད་ཞུ་ན། སྟོང་ཉིད་དང་འགོག་བདེན་ཐ་སྙད་དུ་ཡོད་པར་
སྨོས་ཅི། ཀུན་རྫོབ་ཏུ་ཡོད་ཅེས་ཀྱང་སྨྲ་དགོས་པ་འདྲ་སྟེ། འཇུག་པའི་རྣམ་བཤད་དགོངས་
པ་རབ་གསལ་ཤོག ༤༢༦ ལས། གང་ཞིག་བྱིས་པའི་སྐྱེ་བོ་རང་ག་བས་བལྟ་བར་བྱ་
བ་མ་ཡིན་པའི་ཆོས་ཉིད་དེ་ནི་རང་བཞིན་དུ་རིགས་ལ། དེ་ཀུན་རྫོབ་ཏུ་ཡོད་པར་ཁས་
བླངས་པ་དེ་ཙམ་གྱིས་དོན་དམ་པར་དེ་དངོས་པོ་དང་དངོས་པོ་མེད་པར་རང་བཞིན་
གྱིས་གྲུབ་པ་ཡང་མ་ཡིན་ཏེ། དེ་ནི་རང་བཞིན་གྱིས་གྲུབ་པ་ཞི་བ་ཉིད་ཡིན་པའི་ཕྱིར།
ཞེས་ཆོས་ཉིད་ཀུན་རྫོབ་ཏུ་ཡོད་པར་ཁས་བླངས་པར་གསུངས་པ་དང་། ལམ་རིམ་འབྲིང་
པོ་ཤོག ༢༠༥ བ། ལས། དོན་དམ་པར་སྐྱེ་སོགས་བཀག་པ་ཀུན་རྫོབ་པར་བཤད་
པ་ནི། ཀུན་རྫོབ་ཏུ་ཡོད་པའི་དོན་ཡིན་གྱི་ཀུན་རྫོབ་ཡིན་པར་སྟོན་པ་མིན་ནོ། །ཞེས་
དང་༑ ཡངལམ་རིམ་འབྲིང་པོ་ཤོག 198 ན། ལས། མྱང་འདས་ཀུན་རྫོབ་ཏུ་ཡོད་
པར་འཇོག་ན་དོན་དམ་བདེན་པར་གསུངས་པ་དང་འགལ་བར་བརྩད་པའི་ལན་དུ།
འཇིག་རྟེན་གྱི་ཐ་སྙད་ཁོ་ནས་དོན་དམ་པའི་བདེན་པར་གསུངས་སོ། །ཞེས་གསུངས་
པའི་ཕྱིར། དེའི་ཕྱིར་ཡོད་པར་འཇོག་པ་ཐམས་ཅད་འཇིག་རྟེན་གྱི་ཐ་སྙད་ཀྱི་དབང་
གིས་འཇོག་སྟེ། ཤེར་ཕྱིན་འབུམ་པ་ལས། ཆོས་འདི་ཐམས་ཅད་ནི་འཇིག་རྟེན་གྱི་ཐ་

སྙད་ལ་བརྟེན་ནས་བཏགས་ཀྱི་དོན་དམ་པར་ནི་མ་ཡིན་ནོ་ཞེས་གསུངས་ཤིང༌། སྟོང་
ཉིད་བདུན་ཅུ་པ་ལས་ཀྱང་། གནས་པའམ་སྐྱེ་འཇིག་ཡོད་མེད་དམ། །དམན་པའམ་
མཉམ་པའམ་ཁྱད་པར་ཅན། །སངས་རྒྱས་འཇིག་རྟེན་སྙད་དབང་གིས། །གསུངས་
ཀྱི་ཡང་དག་དབང་གིས་མིན། །ཞེས་སྐྱེ་འཇིག་གནས་གསུམ་དང༌། དམན་མཆོག་
འབྲིང་གསུམ་དང་། འདི་ཡོད་འདི་མེད་ཀྱི་རྣམ་གཞག་ཇི་སྙེད་ཅིག་གསུངས་པ་ཐམས་
ཅད་རྒྱལ་བས་འཇིག་རྟེན་གྱི་ཐ་སྙད་ཀྱི་དབང་གིས་བཞག་པ་ཙམ་དུ་གསུངས་ཀྱི། ཐ་
སྙད་ཀྱི་དབང་གིས་བཞག་པ་ཙམ་མིན་པའི་ཡང་དག་པའི་གནས་ཚོད་ཀྱི་དབང་གིས་
བཞག་པ་མིན་པར་གསུངས་སོ། །ཞེས་ཆོས་ཐམས་ཅད་ཐ་སྙད་ཀྱི་དབང་གིས་བཞག་
པར་གསུངས་པས་ཐ་སྙད་དུ་ཡོད་པར་འདོད་དགོས་པའི་ཕྱིར་རོ།།
འོ་ན་གོང་དུ་རྩ་ཤེ་ཊཱིཀ་ཆེན་དང་ལེགས་བཤད་སྙིང་པོའི་གསུང་ལས། གཞན་
སྐྱེ་མེད་པ་དང་དོན་དམ་བདེན་པ་ཐ་སྙད་པའི་ཚད་མས་མི་འགྲུབ་པར་གསུངས་པ་དང་
འགལ་སྙམ་ན། དེ་ལ་རང་གི་བསམ་ཚོད་ཞུ་ན། ཐ་སྙད་པའི་ཚད་མ་དང་ཐ་སྙད་དུ་
ཡོད་ཅེས་པའི་ཐ་སྙད་གཉིས་ཅུང་མི་འདྲ་སྙམ་སྟེ། ཐ་སྙད་པའི་ཚད་མ་ཞེས་པ་ཐ་
སྙད་ལ་དཔྱོད་པའི་ཚད་མ་ལ་བྱེད་དེ། གཞན་སྐྱེ་མེད་པ་དང་དོན་དམ་བདེན་པ་འཇལ་
བའི་བློ་གཉིས་ནི་དོན་དམ་ལ་དཔྱོད་པའི་བློ་ཡིན་གྱི་ཐ་སྙད་ལ་དཔྱོད་པའི་ཚད་མ་མ་
ཡིན་པའི་ཕྱིར། ཆོས་ཐམས་ཅད་ཐ་སྙད་ད་ཡོད་ཅེས་པའི་ཐ་སྙད་ནི། ལམ་རིམ་ཆེན་
མོ་ཤོག 6༢༧ ལས། དེ་ལ་ཐ་སྙད་དུ་ཡོད་པར་འདོད་པ་དང་མེད་པར་འདོད་པ་ནི་ཇི་
འདྲ་བ་ཞིག་གི་སྒོ་ནས་འཇོག་པ་ཡིན་སྙམ་ན། ཐ་སྙད་པའི་ཤེས་པ་ལ་གྲགས་པ་ཡིན་
པ་དང་། ཇི་ལྟར་གྲགས་པའི་དོན་དེ་ལ་ཐ་སྙད་པའི་ཚད་མ་གཞན་གྱིས་གནོད་པ་མེད་པ་

དང་༑ དེ་ཁོ་ན་ཉིད་ལའང་རང་བཞིན་ཡོད་མེད་ཚུལ་བཞིན་དུ་དཔྱོད་པའི་རིགས་པས་
གནོད་པ་མི་འབབ་པ་ཞིག་ནི་ཐ་སྙད་དུ་ཡོད་པར་འདོད་ལ། དེ་དག་ལས་ལྡོག་པ་ནི་
མེད་པར་འདོད་དེ། ཞེས་གསུངས་པ་ལྟར་ཐ་སྙད་ཁྱད་པར་གསུམ་དང་ལྡན་ན་ཐ་སྙད་
དུ་ཡོད་པར་འཇོག་པ་དང་། ཁྱད་པར་དེ་གསུམ་དང་མི་ལྡན་ན་མེད་པར་གསུངས་པས་
གཞན་སྐྱེ་མེད་པ་དང་དོན་དམ་བདེན་པ་གཉིས་ཀྱང་ཐ་སྙད་ཁྱད་པར་གསུམ་དང་ལྡན་
ན་ཐ་སྙད་དུ་ཡོད་པར་འཇོག་དགོས་ཤིང་ཁྱད་པར་དེ་གསུམ་དང་མི་ལྡན་ན་མེད་
པར་འགྱུར་བའི་ཕྱིར་ན། ཆོས་ཐམས་ཅད་ཐ་སྙད་དུ་ཡོད་པར་འཇོག་དགོས་པར་
གསལ་ལོ།
པ་མ་དེས་ན་ཐ་སྙད་དུ་ཡོད་ཅེས་པའི་ཐ་སྙད་ནི་བདེན་གཉིས་ཀྱིས་བསྡུས་པའི་ཆོས་
གང་ཡིན་རུང་དེ་དང་དེ་འཇལ་བྱེད་ཀྱི་ཡུལ་ཅན་ཚད་མ་ལ་བྱེད་པས་གཞན་སྐྱེ་མེད་
པ་དང་དོན་དམ་བདེན་པ་འཇལ་བའི་རིགས་ཤེས་ཀྱང་སྐབས་འདིར་ཐ་སྙད་དུ་ཡོད་ཅེས་
པས་ཐ་སྙད་དུ་འཇོག་སྙམ་ཞིང་། ཆོས་ཐམས་ཅད་ཀུན་རྫོབ་ཏུ་ཡོད་ཅེས་པའི་ཀུན་
རྫོབ་ཀྱང་ཚིག་གསལ་ལས་ཀུན་རྫོབ་ལ་སྒྲིབ་བྱེད་དང་། ཕན་ཚུན་བརྟེན་པ་དང་། འཇིག་
རྟེན་གྱི་བརྡ་གསུམ་གསུངས་པ་ལས་སྐབས་འདིར་འཇིག་རྟེན་གྱི་བརྡ་ལ་བྱ་སྟེ། དེ་ལ་
སྤྱིར་རྗོད་བྱེད་དང་བརྗོད་བྱ་དང་ཤེས་པ་དང་ཤེས་བྱ་གཉིས་ཀ་གསུངས་ཀྱང་གཙོ་བོ་
ནི་ཆོས་དེ་དང་དེ་འཇོག་བྱེད་ཀྱི་ཡུལ་ཅན་ཚད་མ་ལ་སྐབས་འདིར་ཀུན་རྫོབ་ཏུ་ཡོད་ཅེས་
པའི་ཀུན་རྫོབ་ཏུ་བྱས་ཏེ་ཚོས་རྣམས་རང་རང་འཇོག་བྱེད་ཀྱི་ཚད་མས་ཕར་བཏགས་
ཙམ་དུ་གྲུབ་པས་ཀུན་རྫོབ་ཏུ་ཡོད་ཅེས་འཇོག་གམ་སྙམ་ཡང་ངེས་པ་མ་ཐོབ་པས་བསམ་
ཚོད་ཙམ་ཞུས་པ་ལས་གྱི་ནར་ཐག་གཅོད་པར་མི་སྤོབས་སོ།། muཇིག་སྐོ། ཀཌ༌།

དོན་དམ་བདེན་པའི་སྒྲ་དོན་འཆད་ཚུལ་དང༌། ཀུན་རྫོབ་བདེན་པའི་སྒྲ་དོན་
འཆད་ཚུལ་གཉིས་ལས། དང་པོ་དོན་དམ་བདེན་པའི་སྒྲ་དོན་འཆད་ཚུལ་ནི། དེ་ལ་
ཐོག་མར་དབུ་མ་རང་རྒྱུད་པའི་གཞུང་ལས་ཇི་ལྟར་གསུངས་པ་བཀོད་ན། དོན་དམ་
བདེན་པ་ཞེས་པའི་དོན་དམ་ཡུལ་ཅན་རིགས་ཤེས་ལ་བྱས་ནས་དོན་དམ་དེ་ལ་དོན་དམ་
དངོས་དང་རྗེས་མཐུན་པ་གཉིས་དབྱེ་སྟེ། དངོས་ནི་གཉིས་སྣང་གི་སྤྲོས་པ་ཐམས་ཅད་
དང་བྲལ་བའི་རིགས་ཤེས་ཟག་མེད་ལ་འཇོག་ཅིང་། དེའི་ཡུལ་སྟོང་པ་ཉིད་ནི་ཡེ་ཤེས་
ཟག་མེད་དེའི་ངོར་འཆར་བ་ན་བདེན་གྲུབ་ཀྱི་སྤྲོས་པ་ལོག་པ་མ་ཟད་གཉིས་སྣང་གི་སྤྲོས་
པ་ཡང་ལོག་པས་དོན་དམ་བདེན་པ་དངོས་དང༌། དོན་དམ་རྗེས་མཐུན་པ་ནི་སྟོང་ཉིད་
རྟོགས་པའི་རིགས་ཤེས་ཟག་བཅས་ལ་འཇོག་ཅིང༌། ཡེ་ཤེས་དེའི་ངོར་བདེན་གྲུབ་ཀྱི་
སྤྲོས་པ་ལོག་ཀྱང་གཉིས་སྣང་གི་སྤྲོས་པ་ད་དུང་མ་ལྡོག་པས་དེའི་ངོར་རང་གི་གཞལ་
བྱ་སྟོང་ཉིད་དེ་དོན་དམ་བདེན་པ་རྗེས་མཐུན་པར་བཞག་པར་མཛད་དེ། ལམ་རིམ་
འབྲིང་པོ་ཤོག ༢༠༣ལས། གཞུང་གཞན་(རང་རྒྱུད་པའི་གཞུང་)ལས། ནི་དོན་
དམ་པ་དངོས་དང་མཐུན་པའི་དོན་དམ་གཉིས་གསུངས་ཏེ། དབུ་མ་སྣང་བ་ལས། སྐྱེ་
བ་མེད་པ་འདི་ཡང་དོན་དམ་པ་དང་མཐུན་པའི་ཕྱིར་དོན་དམ་པ་ཞེས་བྱ་ཡི། དངོས་
སུ་ནི་མ་ཡིན་ཏེ། དངོས་སུ་ན་དོན་དམ་པ་སྤྲོས་པ་ཐམས་ཅད་ལས་འདས་པའི་ཕྱིར་
རོ༑ ༑ཞེས་དང་། དབུ་མ་རྒྱན་ལས་ཀྱང་། དམ་པའི་དོན་དང་མཐུན་པའི་ཕྱིར། །འདི་
ནི་དམ་པའི་དོན་ཞེས་བྱ། །ཡང་དག་ཏུ་ན་སྤྲོས་པ་ཡི། །ཚོགས་རྣམས་ཀུན་ལས་དེ་
གྲོལ་ཡིན། །ཞེས་དང༌། བདེན་གཉིས་ལས་ཀྱང་དེ་བཞིན་དུ་གསུངས་ཤིང་། བདེན་
གཉིས་རང་འགྲེལ་དང་རྒྱན་ལས་དོན་དམ་པར་སྐྱེ་སོགས་བཀག་པ་ཀུན་རྫོབ་པར་བཤད་

དོ༑ ༑དེའི་འཕྲོ་ལས། དེ་ནི་དེ་རྣམས་ཀྱི་དོན་མིན་པས་འདི་ལྟར་བཤད་དེ། ཡུལ་
ཆོས་ཉིད་ལ་དོན་དམ་པར་བྱ་དགོས་མོད་ཀྱང་ཡུལ་ཅན་རིགས་ཤེས་ལ་ཡང་དེར་བཤད་
པ་མང་སྟེ། བདེན་གཉིས་ལས། བསླུ་བ་མེད་པའི་རིགས་པ་ནི། །དོན་དམ་ཡིན་ཏེ།
ཞེས་དང༌། དབུ་མ་སྣང་བ་ལས་ཀྱང༌། གང་ཡང་དོན་དམ་པར་སྐྱེ་བ་མེད་ཅེས་བྱ་
བ་ལ་སོགས་པ་སྨྲས་པ་དེ་ལ་ཡང་དོན་ནི་འདི་ཡིན་པར་འདོད་དེ། ཡང་དག་པའི་ཐོས་
པ་དང་བསམ་པ་དང་སྒོམ་པ་ལས་བྱུང་བའི་ཤེས་པ་ཐམས་ཅད་ནི་ཕྱིན་ཅི་མ་ལོག་པའི་
ཡུལ་ཅན་ཡིན་པའི་ཕྱིར་དོན་དམ་པ་ཞེས་བྱ་སྟེ། འདིའི་དོན་དམ་པ་ཡིན་པའི་ཕྱིར།
ཞེས་གསུངས་པ་ལྟར་རོ། །ཞེས་གསུངས་པའི་ཕྱིར་དང་། 
ཀྭ་སྟོང་ཐུན་སྐལ་བཟང་མིག་འབྱེད་ལས་ཀྱང་ཤོག ༢༡༩ བ། ལས། རང་
རྒྱུད་པའི་གཞུང་ལས་འབྱུང་བའི་ཚུལ་ནི། བདེན་གཉིས་ལས། སྐྱེ་བ་ལ་སོགས་བཀག་
པ་ཡང༌། །ཡང་དག་པ་དང་མཐུན་པའི་ཕྱིར། །དོན་དམ་ཡིན་པར་ཁོ་བོ་འདོད། །ཅེས་
དང་༑ དབུ་མ་སྣང་བ་ལས། དེ་ལྟར་ན་སྐྱེ་བ་མེད་པ་འདི་ཡང་དོན་དམ་པ་དང་མཐུན་
པའི་ཕྱིར་དོན་དམ་པ་ཞེས་བྱ་ཡི། དངོས་སུ་ནི་མ་ཡིན་ཏེ། དངོས་སུ་ནི་དོན་དམ་པ་
སྤྲོས་པ་ཐམས་ཅད་ལས་འདས་པའི་ཕྱིར་རོ། །ཞེས་གསུངས་པ་ལྟར་དོན་དམ་དངོས་
དང་མཐུན་པའི་དོན་དམ་གཉིས་ལས། གང་གི་ངོ་ན་གཉིས་སྣང་གི་སྤྲོས་པ་མ་ལུས་
པ་ཡང་ལོག་པའི་སྒོ་ནས་དེ་ཁོ་ན་ཉིད་མངོན་སུམ་དུ་རྟོགས་པའི་རིགས་ཤེས་རྟོག་མེད་
ནི་དོན་དམ་དངོས་ཡིན་ལ། དེ་ཁོ་ན་ཉིད་རྟོགས་པའི་རིགས་ཤེས་རྗེས་དཔག་ལྟ་བུའི་
རྟོག་བཅས་ནི་རང་གི་བློ་ངོར་བདེན་འཛིན་གྱི་སྤྲོས་པ་གཅོད་ནུས་ཀྱང༌། གཉིས་སྣང་
གི་སྤྲོས་པ་གཅོད་མ་ནུས་པས་སྔ་མ་ལ་ལྟོས་ན་དེ་དང་རྗེས་སུ་མཐུན་པ་ཙམ་ཡིན་གྱི།

དོན་དམ་མ་ཡིན་ཏེ། འདི་ནི་རིགས་ཤེས་ལ་དོན་དམ་དུ་བྱས་ནས་དེ་ལ་དངོས་དང་
མཐུན་པའི་དོན་དམ་གཉིས་སུ་ཕྱེ་བ་ཡིན་ལ། མྱུ་གུ་བདེན་མེད་དེ་ཉིད་སྤྱིར་དོན་དམ་
དངོས་ཡིན་ཀྱང་། དེ་ཉིད་མངོན་སུམ་དུ་རྟོགས་པའི་ངོ་ན་བདེན་པ་དང་གཉིས་སྣང་
གི་སྤྲོས་པ་གཉིས་ཀ་བཅད་པའི་ཚུལ་གྱིས་འཆར་ཚུལ་ལ་ལྟོས་ན་རིགས་ཤེས་རྗེས་དཔག་
གི་སྣང་ངོར་སྤྲོས་པ་དེ་གཉིས་ཀ་བཅད་པའི་དོན་དམ་དངོས་མ་ཡིན་ཞེས་ཀྱང་འཇོག་
ལ། བདེན་མེད་ལྟ་བུའི་མེད་དགག་དོན་དམ་དངོས་དང་།  བདེན་མེད་དང་མྱུ་གུ་ཚོགས་
པའི་མ་ཡིན་དགག་ལྟ་བུ་ནི་མཐུན་པའི་དོན་དམ་དུ་འཇོག་པས་ཡུལ་དང་ཡུལ་ཅན་གཉིས་
ཀ་ལ་འབྱེད་ཚུལ་ཤེས་དགོས་སོ། །ཞེས་གསུངས་པའི་ཕྱིར།
སྐ! དེ་ལ་སྐབས་འདིར། འགའ་ཞིག་གིས། འོ་ན་རང་རྒྱུད་པའི་ལུགས་འདིར།
རིགས་ཤེས་ཟག་མེད་ཆོས་ཅན། དོན་དམ་དངོས་ཡིན་པར་ཐལ། བདེན་གཉིས་ལས།
བསླུ་བ་མེད་པའི་རིགས་པ་ནི། །དོན་དམ་ཡིན་ཏེ། ཞེས་གསུངས་པ་དང༌། སྟོང་
ཐུན་ལས་ཀྱང༌། རིགས་ཤེས་ལ་དོན་དམ་དུ་བྱས་ནས་དེ་ལ་དངོས་དང་མཐུན་པའི་
དོན་དམ་གཉིས་སུ་ཕྱེ་བ་ཡིན་ལ། ཞེས་གསུངས་པའི་ཕྱིར། འདོད་མི་ནུས་ཏེ། དེ་
ཀུན་རྫོབ་ཡིན་པའི་ཕྱིར། ཁྱབ་སྟེ། ཀུན་རྫོབ་དང་དོན་དམ་འགལ་བ་སྤྱིའི་ལུགས་ཡིན་
པའི་ཕྱིར། ཞེས་རྩོད་པ་ལ། ལ་ལས། རང་རྒྱུད་པའི་ལུགས་འདིར། རིགས་ཤེས་
ཟག་མེད་དོན་དམ་དངོས་ཡིན་པ་འདོད་དེ། རང་རྒྱུད་པའི་ལུགས་ལ། ཡུལ་ཅན་རིགས་
ཤེས་ཟག་མེད་ལ་དོན་དམ་དུ་འཇོག་ཅིང༌། ཐལ་འགྱུར་བའི་ལུགས་ལ། དོན་དང་
དམ་པ་གཞི་གཅིག་ལ་འཇོག་པས་རིགས་ཤེས་ཟག་མེད་ཀྱི་ཡུལ་སྟོང་ཉིད་ལ་དོན་དམ་
དུ་འཇོག་པའི་ཁྱད་པར་ཡོད་པའི་ཕྱིར། ཞེས་ལན་འདེབས་བྱེད། ལན་འདེབས་འདི་

ཅུང་ཟད་མི་འཐད་སྙམ་སྟེ། རང་རྒྱུད་པའི་སློབ་དཔོན་ཡེ་ཤེས་སྙིང་པོ་དང༌། ཞི་བ་
འཚོའི་གཞུང་གོང་དུ་སྟོང་ཐུན་དང་ལམ་རིམ་གྱི་གསུང་དུ་གསལ་བ་ལྟར་རིགས་ཤེས་
ཟག་མེད་ཀྱི་ཡུལ་སྟོང་པ་ཉིད་ཡང་དོན་དམ་དངོས་ཡིན་པར་གསུངས་པའི་ཕྱིར་དང་།
རྟོག་གེ་འབར་བ་ལས། དོན་ཞེས་བྱ་བ་ནི་ཤེས་པར་བྱ་བ་ཡིན་པའི་ཕྱིར་དོན་ཏེ། བརྟག་
པར་བྱ་བ་དང་གོ་བར་བྱ་བའི་མཐའ་ཚིག་གོ །དམ་པ་ཞེས་བྱ་བ་ནི་མཆོག་ཅེས་བྱ་
བའི་ཚིག་གི་སྒྲ་ཡིན་ནོ། །དོན་དམ་པ་ཞེས་བསྡུ་བ་ནི། དེ་དོན་ཡང་ཡིན་དམ་པ་ཡང་
ཡིན་པས་དོན་དམ་པའོ། །ཡང་ན་དོན་དམ་པ་མི་རྟོག་པའི་ཡེ་ཤེས་དམ་པའི་དོན་ཡིན་
པས་དམ་པའི་དོན་ནོ། །ཡང་ན་དོན་དམ་པ་དང་མཐུན་པ་སྟེ། དོམ་དམ་པ་རྟོགས་
པ་རྗེས་སུ་མཐུན་པའི་ཤེས་རབ་ལ་དོན་དམ་པ་དེ་ཡོད་པས་དོན་དམ་པ་དང་མཐུན་པའོ།།
ཞེས་གསུངས་པས་དོན་དམ་པའི་སྒྲ་ཡུལ་དང་ཡུལ་ཅན་རིགས་ཤེས་ཟག་མེད་གཉིས་
ཀ་ལ་སྦྱར་ནས་འཆད་པའི་འདམ་ཁ་གསུངས་པའི་ཕྱིར་རོ།།
དེས་ན་རང་རྒྱུད་པའི་གཞུང་རྣམས་ལས་གསུང་ཚོད་ལ་ཡུལ་ཅན་རིགས་ཤེས་
ཟག་མེད་དང་དེའི་ཡུལ་སྟོང་ཉིད་གཉིས་ཀ་དོན་དམ་དངོས་དང༌། རིགས་ཤེས་ཟག་
བཅས་དང་དེའི་ཡུལ་སྟོང་ཉིད་ལ་མཐུན་པའི་དོན་དམ་གྱི་མིང་འདོགས་མཛད་ལ།
རིགས་ཤེས་ཟག་མེད་ལ་དོན་དམ་དངོས་ཀྱི་མིང་འདོགས་མཛད་པ་ནི། དོན་དམ་པ་
ཞེས་པའི་སྒྲ་དོན་སྦྱོར་ཚུལ་གྱི་དབང་གིས་ཡིན་པར་མངོན་ཏེ། དོན་དམ་པ་ཞེས་པ་
བདག་སྒྲ་ལ་འགྲེལ་བའི་དབང་དུ་བྱས་ན། དོན་སྟོང་ཉིད་ཡུལ་དུ་འཛིན་པའི་ཡུལ་ཅན་
ལ་དོན་དམ་པ་ཞེས་འགྲེལ་ཚུལ་ཡོད་པས་གོ་ལུགས་དེ་ལྟར་ན་དོན་དམ་པ་ཞེས་པ་ཡུལ་
ཅན་རིགས་ཤེས་ལ་འཇོག་ཅིང༌། དོན་དམ་པ་ཞེས་པ་དམ་པའི་དོན་ཞེས་འབྲེལ་སྒྲ་

ལ་གོ་བ་ལེན་ན་ཡུལ་སྟོང་ཉིད་ལ་གོ་ཚུལ་ཡོད་པས་སྟོང་ཉིད་དོན་དམ་པ་ཡིན་པར་འཇོག་
ཅིང་༑ སྒྲ་སྦྱོར་ཚུལ་གང་བྱས་ཀྱང་དོན་དམ་བདེན་པ་ནི་སྟོང་ཉིད་ལ་འཇོག་གམ་སྙམ།
ཆ་ཡང་འགའ་ཞིག་གིས། སྟོང་ཉིད་རྟོགས་པའི་རིགས་ཤེས་རྗེས་དཔག་གི་ཡུལ་
སྟོང་པ་ཉིད་ཆོས་ཅན། དོན་དམ་དངོས་མིན་པར་ཐལ། བདེན་གཉིས་ལས། སྐྱེ་བ་
ལ་སོགས་བཀག་པ་ཡང༌། །ཡང་དག་པ་དང་མཐུན་པའི་ཕྱིར། །དོན་དམ་ཡིན་པ་
ཁོ་བོ་འདོད། །ཞེས་དང༌། དབུ་མ་སྣང་བ་ལས། སྐྱེ་བ་མེད་པ་འདི་ཡང་དོན་དམ་པ་
དང་མཐུན་པའི་ཕྱིར་དོན་དམ་པ་ཞེས་བྱ་ཡི། དངོས་སུ་མ་ཡིན་ཏེ། ཞེས་གསུངས་
པའི་ཕྱིར་དང༌། ལམ་རིམ་ཆེན་མོ་ཤོག ༥༧༢ ལས། དེ་དག་གི་འདོད་པ་ནི་རིགས་
ཤེས་རྗེས་དཔག་གི་གཞལ་བའི་དོན་ཙམ་དོན་དམ་བདེན་པར་འདོད་པར་སྣང་ལ། རིགས་
ཤེས་ཀྱི་གཞལ་བྱ་ནི་དོན་དམ་བདེན་པ་དང་མཐུན་པས་དོན་དམ་ཞེས་བཏགས་པར་དབུ་
མ་རྒྱན་དང་སྣང་བ་གཉིས་ཀ་ནས་གསུངས་པའི་ཕྱིར་རོ། །ཞེས་གསུངས་པའི་ཕྱིར་
ཟེར་ལ། 
དེ་ལ་ཞིབ་ཏུ་དཔྱད་ན། སློབ་དཔོན་ཡེ་ཤེས་སྙིང་པོའི་བདེན་གཉིས་ལས། བསླུ་
བ་མེད་པའི་རིགས་པ་ནི་དོན་དམ་ཡིན་ཏེ། ཞེས་པ་དང༌། སློབ་དཔོན་ཞི་འཚོས། དབུ་
མ་སྣང་བ་ལས། ཡང་དག་པའི་དོན་ཐོས་པ་དང༌། བསམ་པ་དང༌། སྒོམ་པ་ལས་
བྱུང་བའི་ཤེས་པ་ཐམས་ཅད་ནི་དོན་དམ་པ་ཞེས་བྱ་སྟེ། ཞེས་གསུངས་པ་སོགས་ཀྱིས་
སྟོང་ཉིད་རྟོགས་པའི་ཡུལ་ཅན་ལ་བདག་སྒྲ་འཇུག་པའི་དབང་དུ་བྱས་ནས་དོན་དམ་གྱི་
སྒྲ་སྦྱར་ཏེ་གསུངས་པ་དང༌། དེ་ལ་ཡང་སྟོང་ཉིད་རྟོགས་པའི་ཡུལ་ཅན་རྟོག་པ་ཟག་
བཅས་ལ་མཐུན་པའི་དོན་དམ་དང༌། སྟོང་ཉིད་རྟོགས་པའི་ཡུལ་ཅན་ཟག་མེད་ལ་དོན་
དམ་དངོས་ཀྱི་སྒྲ་སྦྱར་ཏེ་བཤད་པ་མཛད་ལ།

ཡང་དབུ་མ་བདེན་གཉིས་ལས། སྐྱེ་བ་ལ་སོགས་བཀག་པ་ཡང་། །ཡང་དག་
པ་དང་མཐུན་པའི་ཕྱིར། །དོན་དམ་ཡིན་པར་ཁོ་བོ་འདོད། །ཅེས་པ་དང་། དབུ་མ་
སྣང་བ་ལས། དེ་ལྟར་ན་སྐྱེ་བ་མེད་པ་འདི་ཡང་དོན་དམ་པ་དང་མཐུན་པའི་ཕྱིར་དོན་
དམ་པ་ཞེས་བྱ་ཡི། དངོས་སུ་མ་ཡིན་ཏེ། དངོས་སུ་ནི་དོན་དམ་པ་སྤྲོས་པ་ཐམས་
ཅད་ལས་འདས་པའི་ཕྱིར། ཞེས་གསུངས་པ་སོགས་ཀྱིས་རིགས་ཤེས་ཀྱི་ཡུལ་ལ་དམ་
པའི་དོན་ཞེས་འབྲེལ་སྒྲ་འཇུག་པའི་དབང་དུ་བྱས་ནས་དོན་དམ་གྱི་སྒྲ་སྦྱར་ཏེ་གསུངས་
པ་ཡིན་ལ། དེ་ལ་ཡང་རིགས་ཤེས་རྟོག་བཅས་ཀྱི་ཡུལ་ན་བདེན་གྲུབ་ཀྱི་སྐྱེ་བ་བཀག་
ཙམ་དེ་ལ་མཐུན་པའི་དོན་དམ་དང༌། གཉིས་སྣང་གི་སྤྲོས་པ་ཐམས་ཅད་དང་བྲལ་
བའི་རིགས་ཤེས་ཟག་མེད་ཀྱི་ཡུལ་ན་བདེན་གྲུབ་ཀྱི་སྐྱེ་བ་བཀག་པ་དེ་ལ་དོན་དམ་དངོས་
ཀྱི་མིང་འདོགས་མཛད་དེ་གསུངས་པ་ཡིན་ལ། 
སྐབས་འདིར་སྟོང་ཉིད་རྟོགས་པའི་རིགས་ཤེས་རྟོག་བཅས་ཀྱི་ཡུལ་ན་བདེན་
གྲུབ་བཀག་ཙམ་གྱི་མེད་དགག་དེ་ཆོས་ཅན་མྱུ་གུ་ལྟ་བུའི་སྟེང་དུ་བདེན་གྲུབ་མ་ལུས་པ་
ཁེགས་པའི་སྟོང་ཉིད་དུ་བྱ་དགོས་པས་དེ་ཉིད་དོན་དམ་བདེན་པ་དངོས་མིན་པ་གོང་དུ་
དྲངས་པའི་གཞུང་དེ་དག་གི་དགོངས་པ་མིན་ལ། གཞུང་དེ་དག་ལས་དེ་ལྟར་གསུངས་
པའི་དགོངས་པ་ནི། རྗེ་བདག་ཉིད་ཆེན་པོས། ལམ་རིམ་འབྲིང་པོ་ཤོག ༢་༤ བ།
ལས༑ དེ་ལ་ནི་ཡུལ་གྱི་སྟོང་ཉིད་དེ་རིགས་ཤེས་རྟོག་མེད་ཀྱི་ངོར་ནི་སྤྲོས་པ་གཉིས་ཅར་
དང་བྲལ་བའི་དོན་དམ་དངོས་ཡིན་ལ། རིགས་ཤེས་རྟོག་བཅས་ཀྱི་ངོར་ནི་སྤྲོས་པ་ཕྱོགས་
གཅིག་ཙམ་དང་བྲལ་བས་སྤྲོས་པ་གཉིས་ཅར་དང་བྲལ་བའི་དོན་དམ་དངོས་མིན་གྱི།
སྤྱིར་དོན་དམ་བདེན་པ་དངོས་མིན་ཟེར་བ་མིན་ནོ། །ཞེས་གསུངས་པ་ལྟར། མྱུ་གུ་

ལྟ་བུའི་སྟེང་གི་དགག་བྱ་བདེན་གྲུབ་བཀག་པའི་སྟོང་ཉིད་གཅིག་ཉིད་གཉིས་སྣང་གི་སྤྲོས་
པ་མ་ལུས་པ་བྲལ་བའི་རིགས་ཤེས་ཟག་མེད་ཀྱི་ངོར་དོན་དམ་དངོས་དང༌། ངེས་ངོར་
བདེན་གྲུབ་ཀྱི་སྤྲོས་པ་དང་བྲལ་ཡང་སྣང་ངོར་གཉིས་སྣང་གི་སྤྲོས་པ་དང་བཅས་པའི་
རིགས་ཤེས་རྟོག་བཅས་ཀྱི་ངོར་དོན་དམ་དངོས་མིན་ཞེས་ཡུལ་སྟོང་ཉིད་རང་ཉིད་འཇལ་
བྱེད་ཀྱི་ཡུལ་ཅན་གཉིས་སྣང་དང་བཅས་མ་བཅས་སོ་སོ་ལ་ལྟོས་ཏེ་དོན་དམ་དངོས་སུ་
འགྲོ་མི་འགྲོའི་ཁྱད་པར་གསུངས་པ་ཡིན་གྱི། ཡུལ་སྟོང་ཉིད་ལ་དོན་དམ་དངོས་ཡིན་
པ་ཞིག་དང་མིན་པ་ཞིག་སྟེ་གཉིས་སུ་འབྱེད་པ་གཏན་མིན་ནོ།། མཱ
གཞུང་དེ་དག་ལས། ཡུལ་ཅན་རིགས་ཤེས་ལ་དོན་དམ་གྱི་བརྡ་སྦྱར་བའི་རྒྱུ་
མཚན་ནི། རིགས་ཤེས་དེས་དོན་དམ་ཡུལ་དུ་བྱས་པའི་ཆ་ནས་ཡིན་ནོ། །དེས་ན་རིགས་
ཤེས་ཟག་བཅས་དང་ཟག་མེད་གཉིས་ཀ་དོན་དམ་སྟོང་པ་ཉིད་ལ་འཇུག་པ་ཡིན་པས་
དོན་དམ་གྱི་མིང་འདོགས་མཛད་ཀྱང་། ཡེ་ཤེས་དེ་གཉིས་ཀྱིས་ཡུལ་སྟོང་ཉིད་འཇལ་
ཚུལ་ལ་རིགས་ཤེས་ཟག་མེད་ཀྱི་ཡུལ་སྟོང་ཉིད་འཇལ་བ་ན་ངེས་ངོར་བདེན་གྲུབ་ཀྱི་
སྤྲོས་པ་མ་ལུས་པ་ཁེགས་པའི་སྟེང་དུ་སྣང་ངོར་གཉིས་སྣང་གི་སྤྲོས་པ་ཐམས་ཅད་དང་
བྲལ་ཏེ་སྟོང་ཉིད་ལ་ཆུ་ལ་ཆུ་བཞག་བཞིན་དུ་སོང་བས་དོན་དམ་དངོས་ཀྱི་སྒྲ་སྦྱོར་མཛད་
ཅིང་༑ རིགས་ཤེས་ཟག་བཅས་ཀྱིས་སྟོང་ཉིད་འཇལ་བ་ན་ངེས་ངོར་བདེན་གྲུབ་ཀྱི་སྤྲོས་
པ་མ་ལུས་པ་ལྡོག་ཀྱང་སྣང་ངོར་ད་དུང་གཉིས་སྣང་གི་སྤྲོས་པ་ཡོད་པས་དོན་དམ་རྗེས་
མཐུན་པའི་མིང་འདོགས་མཛད་ཅིང་། དེ་བཞིན་དུ་ཡུལ་ལ་དོན་དམ་གྱི་སྒྲ་སྦྱོར་མཛད་
པ་ནའང་། ཡུལ་མྱུ་གུ་ལྟ་བུའི་སྟེང་གི་སྟོང་ཉིད་དེ་ཉིད་ཡུལ་ཅན་རིགས་ཤེས་ཟག་མེད་
ཀྱིས་འཇལ་བ་ན་ངེས་ངོར་བདེན་གྲུབ་ཀྱི་སྤྲོས་པ་ཁེགས་པའི་སྟེང་སྣང་ངོར་གཉིས་སྣང་

གི་སྤྲོས་པ་ཡང་ལྡོག་པས་སྟོང་ཉིད་དེ་ཉིད་རིགས་ཤེས་ཟག་མེད་དེའི་ངོར་དོན་དམ་དངོས་
དང་༑ རིགས་ཤེས་ཟག་བཅས་ཀྱི་ངོར་བདེན་གྲུབ་ཀྱི་སྤྲོས་པ་ལོག་ཀྱང་གཉིས་སྣང་
གི་སྤྲོས་པ་མ་ལྡོག་པས་དེའི་ངོར་སྟོང་ཉིད་དེ་དོན་དམ་རྗེས་མཐུན་པར་འཇོག་པ་དེ་ལྟར་
ཡིན་ནམ་སྙམ་ཡང་། ངེས་པ་མ་ཐོབ་པས་ད་དུང་དཔྱད་པར་ཞུའོ།། 
དེ་ལ་འགའ་ཞིག་གིས། འོ་ན། མྱུ་གུའི་སྟོང་ཉིད་ཆོས་ཅན། དོན་དམ་དངོས་
དང་རྗེས་མཐུན་གཉིས་ཀར་ཐལ། རིགས་ཤེས་ཟག་མེད་ཀྱི་ངོར་དོན་དམ་དངོས་དང་།
རིགས་ཤེས་ཟག་བཅས་ཀྱི་ངོར་རྗེས་མཐུན་ཡིན་པའི་ཕྱིར། འདོད་མི་ནུས་ཏེ། རྗེས་
མཐུན་ཞེས་པའི་ཚིག་གིས་དོན་དམ་དངོས་ཡིན་པར་བཀག་པའི་ཕྱིར། ཞེ་ན། མྱུ་གུའི་
སྟོང་ཉིད་དེ་ཉིད་མྱུ་གུའི་གནས་ལུགས་མཐར་ཐུག་ཡིན་པས་སྤྱིར་དེ་ཉིད་དོན་དམ་དངོས་
ཡིན་ཡང་། རིགས་ཤེས་ཟག་བཅས་ཀྱི་ངོར་དོན་དམ་རྗེས་མཐུན་ཡིན་ཞེས་ཞིབ་ཆ་
བྱེད་དགོས་སམ་སྙམ་མོ།།
དེ་ཡང་དོན་དམ་བདེན་པར་འཇོག་པ་ལ། བདེན་གྲུབ་ཀྱི་སྤྲོས་པ་ཁེགས་པའི་
སྟེང་གཉིས་སྣང་གི་སྤྲོས་པ་ཡང་ལོག་པ་སྟེ། སྤྲོས་པ་གཉིས་ཀ་དང་བྲལ་བ་ཞིག་དགོས་
ཏེ༑ ལམ་རིམ་ཆེན་མོ་ཤོག ༦༤༩ ལས། དེ་ལྟར་ན་དོན་དམ་པའི་བདེན་པ་ནི།
རང་གི་ངོ་བོས་གྲུབ་པའི་སྤྲོས་པ་ཐམས་ཅད་ཞི་བའི་སྟེང་དུ་རང་བཞིན་མེད་བཞིན་དུ་
དེར་སྣང་བའི་འཁྲུལ་སྣང་གི་སྤྲོས་པ་ཐམས་ཅད་ཀྱང་རྣམ་པར་ལོག་པ་ཙམ་ལ་འཇོག་
པས༑ ཞེས་གསུངས་པའི་ཕྱིར། 
སྙིང་དོན་བསྒྲིལ་ན། སྟོང་ཉིད་ལ་དོན་དམ་བདེན་པར་འཇོག་པ་ནི་རང་ཉིད་
ཀྱི་ངོ་བོ་ཇི་ལྟ་བ་བཞིན་རྟོགས་པའི་ཤེས་པ་དེའི་ངོར་རང་ཉིད་འཆར་བ་ན་བདེན་གྲུབ་

དང་བདེན་སྣང་གི་སྤྲོས་པ་ཐམས་ཅད་དང་བྲལ་ཏེ་ཡུལ་ཅན་དེ་ཉིད་ཡུལ་དེ་ལ་ཆུ་ལ་
ཆུ་བཞག་བཞིན་དུ་སོང་བའི་གནད་ཀྱིས་ཡིན་པར་གསུངས་སོ།།
འོ་ན་དབུ་མ་ཐལ་འགྱུར་བའི་གཞུང་ལས་དོན་དམ་བདེན་པའི་སྒྲ་བཤད་ཇི་ལྟར་
མཛད་པ་ནི། རྩ་ཤེ་ཊཱིཀ་ཆེན་ཤོག 421 ལས། དང་པོ་ནི། ཚིག་གསལ་ལས།
དོན་ཡང་དེ་ཡིན་ལ་དམ་པ་ཡང་ཡིན་པས་ན་དོན་དམ་པའོ། །དེ་ཉིད་བདེན་པ་ཡིན་
པས་དོན་དམ་བདེན་པའོ། །ཞེས་གསུངས་པས་གཞན་དག་དམ་པ་མཉམ་གཞག་ཟག་
མེད་ཀྱི་ཡེ་ཤེས་དང་དོན་དམ་དེའི་ཡུལ་ལ་འཆད་པ་ལྟར་མི་བཞེད་ཀྱི། དོན་དང་དམ་
པ་གཉིས་ཀ་དོན་དམ་བདེན་པ་ཉིད་ལ་བཞེད་དོ། །དོན་དམ་བདེན་པའི་བདེན་ཚུལ་
ནི་མི་བསླུ་བ་ཡིན་ལ། དེ་ཡང་གནས་ཚུལ་གཞན་དུ་གནས་ཤིང་སྣང་ཚུལ་གཞན་དུ་
སྣང་ནས་འཇིག་རྟེན་ཕ་མི་བསླུ་བའི་ཕྱིར་ཞེས་གསུངས་ལ། གོང་དུ་དྲངས་པའི་གསུང་
དུ༑ གཞན་དག་དམ་པ་མཉམ་གཞག་ཟག་མེད་ཀྱི་ཡེ་ཤེས་དང་དོན་དམ་དེའི་ཡུལ་ལ་
འཆད་པ་ལྟར་མི་བཞེད་ཀྱི། ཞེས་བཀའ་བསྩལ་བའི་གཞན་དག་ནི། སློབ་དཔོན་ལེགས་
ལྡན་འབྱེད་ཀྱིས་རྟོག་གེ་འབར་བ་ལས། ཡང་ན་དམ་པའི་དོན་ཏེ་རྣམ་པར་མི་རྟོག་པའི་
ཡེ་ཤེས་དམ་པའི་དོན་ཡིན་པས་དམ་པའི་དོན་ནོ། །ཞེས་དམ་པ་རིགས་ཤེས་ཟག་མེད་
ལ་བྱས་ནས་དེའི་ཡུལ་ཡིན་པས་དོན་དམ་པའོ། །ཞེས་འགྲེལ་བརྗོད་མཛད་པ་འདི་ལ་
གོ་དགོས་སམ་སྙམ་ལ། དེ་ལྟར་ཡིན་ན། ཡུལ་ཅན་དམ་པ་འཕགས་པའི་རིགས་ཤེས་
ཟག་མེད་ལ་དམ་པར་བྱས་ཏེ་དེའི་ཡུལ་ཡིན་པས་དོན་དམ་པའོ། །ཞེས་བསྙད་པའི་
འགྲེལ་བརྗོད་འདི་དབུ་མ་ཐལ་འགྱུར་བས་ཞལ་གྱིས་མི་བཞེད་པའི་གནད་ཅི་ཡིན་དཔྱད་
ན༑ ལ་ལས། ལུགས་འདིར་དམ་པ་ཞེས་པ་ཡུལ་སྟོང་ཉིད་ཁོ་ན་ལ་གོ་དགོས་པས་ཡུལ་

ཅན་རིགས་ཤེས་ལ་དམ་པའི་སྒྲ་མི་ཐོབ་པས། དོན་དང་དམ་པ་གཉིས་ཀ་གཞི་གཅིག་
ལ་མཛད་དོ། །ཞེས་གསུངས་ནའང་། དཔལ་མགོན་ཀླུ་སྒྲུབ་ཀྱིས། དགེ་བ་འདིས་
ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་རབ་བསགས། །བསོད་ནམས་ཡེ་ཤེས་
ལས་བྱུང་བའི། །དམ་པ་སྐུ་གཉིས་ཐོབ་པར་ཤོག །ཅེས་ཆོས་གཟུགས་ཀྱི་སྐུ་གཉིས་
ཀ་ལ་དམ་པའི་སྒྲ་སྦྱོར་བར་མཛད་པ་སོགས་མང་བས། དམ་པའི་སྒྲ་འཇུག་པ་ལ་ཆོས་
ཉིད་ཡིན་པས་ཁྱབ་པ་འཇོག་དཀའ་འོ། །འགའ་རེས། རང་རྒྱུད་པའི་སློབ་དཔོན་རྣམས་
ཀྱིས་བཤད་པ་ལྟར། དམ་པ་ཟག་མེད་རིགས་ཤེས་ལ་བྱས་ནས་དེའི་ཡུལ་ཡིན་པས་
དོན་དམ་པའོ། །ཞེས་འཇོག་པ་འདི་དངོས་པོ་ལ་གནས་པའི་བཤད་པ་ཡིན་པས་དེ་ཙམ་
ཞིག་ཐལ་འགྱུར་བས་བཞེད་པ་ལ་སྐྱོན་མེད་ཅེས་ལན་བརྗོད་མཛད་ཀྱང་། གོང་དུ་དྲངས་
པའི་ཊཱིཀ་ཆེན་གྱི་གསུང་ལས། གཞན་དག་དམ་པ་མཉམ་གཞག་ཟག་མེད་ཡེ་ཤེས་དང་
དོན་དམ་པ་དེའི་ཡུལ་ལ་འཆད་པ་ལྟར་མི་བཞེད་ཀྱི། ཞེས་ཞལ་གསལ་ཐོན་པས་གསུང་
ལན་ཨེ་འགྲིགས་སྙམ་པས་དཔྱད་པར་ཞུ་ཞིང་། ཐལ་འགྱུར་བ་རང་ལུགས་ལ་དོན་
དམ་པ་ཞེས་པའི་སྒྲ་བདག་སྒྲ་དང་འབྲེལ་སྒྲ་གང་ཡང་མིན་ཞིང་། དེ་ནི་དོན་ཡང་ཡིན་
དམ་པ་ཡང་ཡིན་པའི་གཞི་མཐུན་གྱི་སྒྲར་བཞེད་པས་ཡུལ་ཆོས་ཉིད་དེ་དོན་དང་དམ་
པ་གཉིས་ཀའི་གཞི་མཐུན་དུ་མཛད་དེ། དོན་དམ་པའི་སྒྲ་སྦྱོར་མཛད་ལ། དེ་ལ་དོན་
ནི་རིགས་ཤེས་ཀྱི་ཡུལ་དང་། དམ་པ་ནི་མཆོག་སྟེ་དེ་ལ་སྐབས་འདིར་མཆོག་ཅེས་པ་
ནི༑ གནས་ལུགས་མཐར་ཐུག་པ་ལ་གོ་དགོས་ཤིང༌། བདེན་པ་ནི་མི་བསླུ་བའི་དོན་
དུ་འགྲེལ་བར་མཛད་དོ།།
ཀུན་རྫོབ་ཀྱི་སྒྲ་བཤད་ནི། ལམ་རིམ་འབྲིང་པོ་ཤོག ༡༩༣ ན། ལས། ཚིག་

གསལ་ལས། ཀུན་རྫོབ་ལ་དེ་ཁོ་ན་ཉིད་ལ་སྒྲིབ་པ་དང་། ཕན་ཚུན་བརྟེན་པའི་དོན་
དང་༑ འཇིག་རྟེན་གྱི་ཐ་སྙད་གསུམ་བཤད་ཅིང༌། ཕྱི་མ་ནི། བརྗོད་བྱ་དང་རྗོད་
བྱེད་དང་ཤེས་པ་དང་ཤེས་བྱ་ལ་སོགས་པའི་མཚན་ཉིད་ཅན་དུ་བཤད་པས། ཡུལ་ཅན་
གྱི་ཐ་སྙད་ཤེས་བརྗོད་ཙམ་མིན་ལ། ཤེས་བྱ་དང་བརྗོད་བྱ་གང་ཡིན་ཐམས་ཅད་ཀྱང་
ཀུན་རྫོབ་བདེན་པར་མི་བཟུང་ངོ༌། །དེ་ལ་གཟུགས་སོགས་རྣམས་ཤེས་པ་ཀུན་རྫོབ་པ་
གང་གི་ངོར་བདེན་པར་འཇོག་པའི་ཀུན་རྫོབ་པ་ནི་གསུམ་གྱི་དང་པོ་ཡིན་ལ། ཞེས་
གསུངས་པ་དང་།
རྩ་ཤེ་ཊཱིཀ་ཆེན་ཤོག ༤༡༢ ལས། ཀུན་རྫོབ་ནི་མི་ཤེས་པའམ་མ་རིག་པ་སྟེ།
དངོས་པོའི་དེ་ཁོ་ན་ཉིད་འགེབས་ཤིང་སྒྲིབ་པར་བྱེད་པའི་ཕྱིར་རོ། །འདི་ནི་ཀུན་རྫོབ་
ཀྱི་སྐད་དོད་སྒྲིབ་པ་ལ་ཡང་འཇུག་པས་དེའི་ཆ་ནས་བཤད་པ་ཡིན་གྱི། ཀུན་རྫོབ་ཐམས་
ཅད་སྒྲིབ་བྱེད་དུ་འཆད་པ་མིན་ནོ། །ཡང་ན་ཀུན་རྫོབ་ནི་ཕན་ཚུན་བརྟེན་པའི་དོན་ནོ།།
འདི་ནི་ཕན་ཚུན་བརྟེན་དགོས་པས་ན་རང་ལ་ཚུགས་ཐུབ་ཀྱི་རང་བཞིན་ཡོད་པ་མི་བདེན་
པའི་དོན་ནོ། །ཚུལ་དེའི་སྒྲ་བཤད་པའི་རྒྱུ་མཚན་དོན་དམ་བདེན་པ་ལ་ཡང་ཡོད་མོད་
ཀྱང་ཀུན་རྫོབ་པའི་སྒྲ་འཇུག་པ་ནི་མིན་ཏེ། དཔེར་ན་མཚོ་སྐྱེས་ཀྱི་སྒྲ་བཤད་པའི་རྒྱུ་
མཚན་སྦལ་པ་ལ་ཡོད་ཀྱང་མི་འཇུག་པ་བཞིན་ནོ། །ཡང་ན་ཀུན་རྫོབ་ནི་བརྡ་སྟེ་འཇིག་
རྟེན་གྱི་ཐ་སྙད་དོ། །དེ་ཡང་བརྗོད་བྱ་དང་རྗོད་བྱེད་དང༌། ཤེས་པ་དང་ཤེས་བྱ་ལ་
སོགས་པའི་མཚན་ཉིད་ཅན་དུ་བཤད་པས་ཡུལ་ཅན་གྱི་ཐ་སྙད་ཤེས་བརྗོད་ཙམ་ལ་མི་
བཟུང་ངོ༌། །ཞེས་གསུངས་སོ།།
དེ་ལྟར་ཀུན་རྫོབ་ཀྱི་སྒྲ་བཤད་ཚུལ་ལ། སྒྲིབ་བྱེད་དང༌། ཕན་ཚུན་བརྟེན་

པའི་དོན་དང༌། འཇིག་རྟེན་བརྡ་སྟེ་གསུམ་ལས། ཆོས་རྣམས་ཀུན་རྫོབ་ཏུ་ཡོད་ཅེས་
པའི་ཀུན་རྫོབ་དེ་གང་ལ་བྱེད་དགོས་པར་དཔྱད་ན། དང་པོ་ནི་བདེན་འཛིན་ཡིན་པས་
དེའི་ངོར་ཡོད་པས་ཀུན་རྫོབ་ཏུ་ཡོད་པར་འཇོག་མི་ནུས་པའི་ཕྱིར། གཉིས་པ་ཕན་ཚུན་
པའི་དོན་ཞེས་པའི་ཕན་ཚུན་བརྟེན་པ་ལ་ཀུན་མཁྱེན་འཇམ་དབྱངས་བཞད་པས་དབུ་
མ་ཆེན་མོར་འདོགས་བྱེད་ཀྱི་ཐ་སྙད་ལ་བརྟེན་པ་ལ་བཤད་པ་མཛད་འདུག་ཅིང་། འོན་
ཀྱང་གོང་དུ་དྲངས་པའི་ཊཱིཀ་ཆེན་གྱི་གསུང་ལྟར་ན། དོན་དམ་བདེན་པ་ལ་ཡང་དེའི་
སྒྲ་བཤད་ཚང་བར་གསུངས་པས་དཔྱད་པར་བྱའོ། །གསུམ་པ་ནི་འཇིག་རྟེན་བརྡ་སྟེ།
དེ་ལ་ཡང་བརྗོད་བྱ་དང་རྗོད་བྱེད་ཤེས་པ་དང་ཤེས་བྱ་ཀུན་འདིར་བཤད་པའི་ཀུན་རྫོབ་
ཏུ་གསུངས་པས། གཞི་གྲུབ་ན་འཇོག་ཚུལ་གསུམ་པའི་ཀུན་རྫོབ་ཡིན་པས་ཁྱབ་མིན་
དཔྱད་འོས་པས། འདིར་ཚིག་གསལ་ལས་བཤད་པའི་ཀུན་རྫོབ་འཇོག་ཚུལ་གསུམ་པོ་
དེ་སྤྱིར་ཀུན་རྫོབ་ཀྱི་སྒྲ་བཤད་ཙམ་ངོས་འཛིན་མཛད་པ་ཡིན་གྱི། ཀུན་རྫོབ་གང་གི་
ངོར་འཇོག་པའི་ཀུན་རྫོབ་ངོས་འཛིན་པ་མིན་ཞེས་སྨྲ་དགོས་པ་ཇི་ཡིན་དཔྱད་པར་བྱ་
ཞིང་༑ ལང་ཀར་གཤེགས་པའི་མདོ་ལས། དངོས་རྣམས་སྐྱེ་བ་ཀུན་རྫོབ་ཏུ། །དམ་
པའི་དོན་དུ་རང་བཞིན་མེད། །རང་བཞིན་མེད་ལ་འཁྲུལ་བ་གང༌། །འདི་ནི་ཡང་དག་
ཀུན་རྫོབ་འདོད། །ཅེས་གསུངས་པའི་ཚིག་རྐང་དང་པོས། སྐྱེ་བ་སོགས་གང་གི་ངོར་
ཀུན་རྫོབ་ཏུ་ཡོད་པར་འཇོག་པའི་ཀུན་རྫོབ་བསྟན་ཅིང༌། ཚིག་རྐང་ཐ་མས་སྐྱེ་བ་སོགས་
གང་གི་ངོར་བདེན་པར་འཇོག་པའི་ཀུན་རྫོབ་བསྟན་པ་ཡིན་ཏེ། རྣམ་བཤད་དགོངས་
པ་རབ་གསལ་ཤོག 186 ལས། རྐང་པ་དང་པོས་བསྟན་པའི་ཀུན་རྫོབ་དང༌། རྐང་
པ་ཕྱི་མ་གཉིས་ཀྱིས་བསྟན་པའི་ཀུན་རྫོབ་གཉིས་གཅིག་ཏུ་མི་བྱ་སྟེ། དང་པོ་ནི། རང་

གིས་དངོས་པོ་རྣམས་སྐྱེ་བ་སོགས་སུ་གང་དུ་ཁས་ལེན་པའི་ཀུན་རྫོབ་ཡིན་ལ། ཕྱི་མ་
ནི་དངོས་པོ་རྣམས་གང་གི་ངོར་བདེན་པའི་བདེན་འཛིན་གྱི་ཀུན་རྫོབ་ཡིན་པའི་ཕྱིར་རོ།།
ཞེས་གསུངས་པ་ལྟར་སྐྱེ་བ་སོགས་ཀུན་རྫོབ་ཏུ་ཡོད་པར་འཇོག་པའི་ཀུན་རྫོབ་ནི། ཐ་
སྙད་དཔྱོད་བྱེད་ཀྱི་ཚད་མ་ལ་བྱེད་པ་ཡིན་ནོ།། 
སངས་རྒྱས་ཀྱི་མཁྱེན་པས་བདེན་གཉིས་མཁྱེན་ཚུལ་ལ། འགའ་ཞིག་གིས།
ཇི་ལྟ་བ་མཁྱེན་པའི་རྣམ་མཁྱེན་དང་ཇི་སྙེད་པ་རྟོགས་པའི་རྣམ་མཁྱེན་གཉིས་ངོ་བོ་གཅིག་
ཏུ་ཡོད་ཀྱང་ཇི་ལྟ་བ་རྟོགས་པའི་རྣམ་མཁྱེན་གྱིས་ཇི་སྙེད་པ་གཟིགས་པ་དང་ཇི་སྙེད་པ་
མཁྱེན་པའི་རྣམ་མཁྱེན་གྱིས་ཇི་ལྟ་བ་གཟིགས་པ་འདོད་མི་རིགས་ཏེ། དེ་ལྟར་གཟིགས་
ན་བདེན་གཉིས་ཀྱི་མཚན་ཉིད་ཕན་ཚུན་འཆོལ་བར་ཐལ་བའི་སྐྱོན་འཇུག་པའི་ཕྱིར་ཏེ།
རྩ་ཤེ་ཊཱིཀ་ཆེན་ཤོག 42༧ ལས། གཞན་ཡང་སངས་རྒྱས་ཀྱི་ཇི་ལྟ་བ་མཁྱེན་པའི་
ཡེ་ཤེས་ཀྱིས་ཇི་སྙེད་པའི་དོན་རྣམས་འཇལ་ན་ཡང་དག་པའི་དོན་མཐོང་བའི་རིགས་
ཤེས་ཀྱིས་ཀུན་རྫོབ་པའི་བདེན་པ་རྙེད་པར་འགྱུར་བས་བདེན་གཉིས་ཀྱི་མཚན་ཉིད་འཆོལ་
བ་དང༌། ཀུན་རྫོབ་བདེན་པ་རྣམས་དེ་ཁོ་ན་ཉིད་ཀྱི་ཡུལ་ཅན་ཀྱི་རིགས་ཤེས་ཀྱི་དབང་
གིས་བཞག་དགོས་པར་འགྱུར་རོ། །ཞེས་དང༌། ཡང་དེའི་འཕྲོ། ཤོག 430 ལས།
ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱང་ངོ་བོ་ཐ་མི་ཐ་དད་པས་སངས་རྒྱས་ཀྱི་
ཡེ་ཤེས་གཅིག་གིས་ཀྱང་ཤེས་བྱ་ཀུན་ལ་ཁྱབ་པར་བཤད་པ་དང་ཡང་མི་འགལ་ཏེ། ཡེ་
ཤེས་ཆོས་སྐུ་དང་གཟུགས་སྐུ་གཉིས་ངོ་བོ་གཅིག་ཡིན་ཀྱང་དེ་གཉིས་ཕན་ཚུན་ཡིན་མི་
དགོས་པ་བཞིན་དུ། ཡེ་ཤེས་གཉིས་ཀྱང་དེ་དང་འདྲའོ། །ཞེས་གསུངས་པའི་ཕྱིར།
ཞེར་ཟེར།

དེ་ལ་ཅུང་ཟད་དཔྱད་ན། དབུ་མ་ལ་འཇུག་པ་ལས། རྣམ་ཀུན་མཁྱེན་ཉིད་
ཡེ་ཤེས་ནི། །མངོན་སུམ་མཚན་ཉིད་ཅན་དུ་འདོད། །གཞན་ནི་ཉི་ཚེ་བ་ཉིད་ཀྱིས། །
ཞེས་གསུངས་པ་དང༌། དེའི་ཐད་ཀྱི་རྣམ་བཤད་དགོངས་པ་རབ་གསལ་ལས་ཀྱང་།
རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་ནི། ཤེས་བྱ་ཐམས་ཅད་མངོན་སུམ་དུ་མཁྱེན་
པའི་མཚན་ཉིད་ཅན་དུ་འདོད་དེ། རྣམ་མཁྱེན་དེ་ལས་གཞན་པའི་ཤེས་པ་ཐམས་ཅད་
ཡུལ་ཉི་ཚེ་བ་ལ་འཇུག་པ་ཉིད་ཀྱིས་ཤེས་བྱ་ཐམས་ཅད་མངོན་སུམ་དུ་མཁྱེན་པ་ཞེས་
བྱ་བར་མི་འདོད་དོ། །ཞེས་གསུངས་པ་དང༌།
དེ་བཞིན་དུ་དབུ་མའི་རྣམ་བཤད་དགོངས་པ་རབ་གསལ་ཤོག ༢༠༡ ལས།
གཉིས་སྣང་འཁྲུལ་པའི་བག་ཆགས་མ་ཟད་ཀྱི་བར་དུ་ཇི་ལྟ་བ་དང་ཇི་སྙེད་པ་མངོན་སུམ་
དུ་འཇལ་བ་གཉིས་ངོ་བོ་གཅིག་ཏུ་སྐྱེ་མི་ནུས་པས་མཉམ་རྗེས་རེས་འཇོག་ཏུ་འཇལ་དགོས་
པས་ཡེ་ཤེས་སྐད་ཅིག་མ་གཅིག་གི་སྟེང་ནས་དེ་གཉིས་འཇལ་བ་མི་འོང་ངོ༌། །འཁྲུལ་
པའི་བག་ཆགས་མ་ལུས་པ་སྤངས་པ་ན་ཡེ་ཤེས་སྐད་ཅིག་མ་རེ་རེའི་སྟེང་དུ་ཡང་ཡེ་ཤེས་
གཉིས་ངོ་བོ་གཅིག་ཏུ་སྐྱེ་བ་རྒྱུན་མི་ཆད་པས་དུས་གཅིག་ཏུ་ཤེས་བྱ་གཉིས་མངོན་སུམ་
དུ་འཇལ་མི་འཇལ་གྱི་རེས་འཇོག་མི་དགོས་སོ། །དེས་ན། མཁྱེན་པའི་སྐད་ཅིག་གཅིག་
གིས་ཀྱང༌། །ཤེས་བྱའི་དཀྱིལ་འཁོར་ཀུན་ཁྱབ་ཅན། །ཞེས་གསུངས་པ་ཡང་མི་འགལ་
ལོ༑ ༑ཡེ་ཤེས་གཉིས་ངོ་བོ་གཅིག་ཡིན་ཡང་ཡུལ་གཉིས་ལ་ལྟོས་པའི་མཁྱེན་ཚུལ་མི་
འདྲ་བ་གཉིས་འོང་བ་ལ་འགལ་བ་ཅུང་ཟད་ཀྱང་མེད་པ་ནི། སངས་རྒྱས་བཅོམ་ལྡན་
འདས་ཉག་ཅིག་གི་ཁྱད་ཆོས་སུ་འདུག་པ་ལ། ཞེས་དང༌། ཡང་ཤོག ༤༥༨ ལས།
བདེན་གཉིས་རང་འགྲེལ་ལས། མཁྱེན་པའི་སྐད་ཅིག་གཅིག་གིས་ནི། །ཤེས་བྱའི་

དཀྱིལ་འཁོར་ཀུན་ཁྱབ་ཅན། །ཞེས་གསུངས་པ་ལྟར་ཡིན་པས་མཉམ་གཞག་གི་ཡེ་ཤེས་
དེ་ལས་ངོ་བོ་ཐ་དད་པའི་ཇི་སྙེད་པ་མཁྱེན་པའི་རྗེས་ཐོབ་ཀྱི་ཡེ་ཤེས་མེད་པའི་ཕྱིར་ན།
ཡེ་ཤེས་གཅིག་གིས་བདེན་པ་གཉིས་ཀྱི་ཤེས་བྱ་ཐམས་ཅད་མཁྱེན་པར་འདོད་དགོས་
སོ༑ ༑ཞེས་གསུངས་པ་དང་།
ཡང་ལམ་རིམ་འབྲིང་པོ་ཤོག ༢༠༣བ། ལས། དེ་ཁོ་ན་ཉིད་གཟིགས་པ་
དང་ཇི་སྙེད་པ་གཟིགས་པའི་ཡེ་ཤེས་གཉིས་ངོ་བོ་གཅིག་ཡིན་ཡང་། ཡུལ་སོ་སོ་ལ་ལྟོས་
ཏེ་རིགས་ཤེས་དང་ཐ་སྙད་པའི་ཤེས་པ་གཉིས་སུ་འགྲོ་བ་ཅུང་ཟད་ཀྱང་མི་འགལ་བའི་
ཕྱིར་རོ། །འདི་ཡང་གཞིའི་ལྟ་བའི་སྐབས་སུ་ཆོས་ཅན་གཅིག་གི་སྟེང་ནས་རིགས་ཤེས་
དང་ཐ་སྙད་པའི་ཚད་མ་གཉིས་ཀྱི་རྙེད་ཚུལ་མི་འདྲ་བ་གཉིས་འོང་ཡང་། འགལ་བ་
ཅུང་ཟད་ཀྱང་མེད་པ་ལེགས་པར་ཤེས་པ་ལ་རག་ལས་སོ། །ཞེས་གསུངས་པའི་
ཕྱིར་ན། སངས་རྒྱས་ཀྱི་ཇི་ལྟ་བ་གཟིགས་པའི་ཡེ་ཤེས་ཀྱིས་ཇི་སྙེད་པ་མ་གཟིགས་པ་
དང་༑ ཇི་སྙེད་པ་གཟིགས་པའི་ཡེ་ཤེས་ཀྱིས་ཇི་ལྟ་བ་མ་གཟིགས་པའི་ཚུལ་གཏན་ནས་
མི་འཐད་དོ།།
འོ་ན། གོང་དུ་དྲངས་པའི་རྩ་ཤེ་ཊཱིཀ་ཆེན་གྱི་གསུང་དེའི་དགོངས་པ་ཇི་ལྟར་
ཡིན་ཞེ་ན། རྩ་ཤེ་ཊཱིཀ་ཆེན་གྱི་གསུང་དེའི་གོང་འོག་ཁོག་བསྒྲིགས་ཏེ་ལེགས་པར་དཔྱད་
ན༑ འཇུག་པའི་རྣམ་བཤད་ཆེན་མོ་དང་དགོངས་པ་གཅིག་ཏུ་བབས་པར་མངོན་ཏེ།
གོང་དུ་དྲངས་པའི་རྩ་ཤེ་ཊཱིཀ་ཆེན་གྱི་གསུང་། གཞན་ཡང་སངས་རྒྱས་ཀྱི་ཇི་ལྟ་བ་མཁྱེན་
པའི་ཡེ་ཤེས་ཀྱིས་ཇི་སྙེད་པའི་དོན་འཇལ་ན། ཡང་དག་པའི་དོན་མཐོང་བའི་རིགས་
ཤེས་ཀྱིས་ཀུན་རྫོབ་བདེན་པ་རྙེད་པར་འགྱུར་བས་བདེན་གཉིས་ཀྱི་མཚན་ཉིད་འཆོལ་

བར་འགྱུར་བ་དང་། ཞེས་གསུངས་པ་ནི། སངས་རྒྱས་ཀྱི་མཁྱེན་པས་ཇི་ལྟ་བ་གཟིགས་
པ་མི་འཐད་པ་དང༌། དེས་ཇི་སྙེད་པ་གཟིགས་པ་མི་འཐད་པའི་རྩོད་པ་གཉིས་བཀོད་
པ་ལས། རྩོད་པ་དང་པོའི་ལན་མཛད་པའི་སྐབས་སུ་གསུངས་པ་ཡིན་ལ། དེ་ཡང་།
རྩོད་པ་དང་པོ་ཇི་ལྟར་རྩོད་ཚུལ་ནི། སངས་རྒྱས་ཀྱི་ཡེ་ཤེས་ཀྱིས་དོན་དམ་བདེན་པ་
མཁྱེན་ན། འཇུག་འགྲེལ་ལས་མ་གཟིགས་པའི་ཚུལ་གྱིས་དེ་དག་གིས་གཟིགས་སོ་ཞེས་
ཅི་ཡང་མ་གཟིགས་པ་དེ་ཁོ་ན་ཉིད་གཟིགས་ཚུལ་དུ་གསུངས་པ་དང༌། དེ་བཞིན་མདོ་
ལས༑ སངས་རྒྱས་ཀྱི་ཡེ་ཤེས་ཡུལ་ལས་འདས་པ་གསུངས་པ་དང་། སངས་རྒྱས་ཀྱི་
ས་ན་སེམས་སེམས་བྱུང་གི་རྒྱུ་བ་ལོག་པར་གསུངས་པ་རྣམས་དང་འགལ་ལོ། །ཞེས་
རྩོད་ལ། དེའི་ལན་མཛད་པ་ལས་འཕྲོས་ཏེ་གོང་གི་གསུང་དེ་བསྩལ་བ་ཡིན་ལ། དེ་
ཡང་གོང་འོག་བསྒྲིག་ན། གོང་དུ་དྲངས་པའི་གསུང་དེའི་ཐོད་དུ། རྩ་ཤེ་ཊཱིཀ་ཆེན་
ལས༑ དེ་ཁོ་ན་ཉིད་མངོན་སུམ་དུ་རྟོགས་པའི་ཡེ་ཤེས་ཀྱི་ངོར་ནི། རང་གི་ཡུལ་དང་
ཡུལ་ཅན་གྱི་བར་ན་གཉིས་སུ་སྣང་བ་ཕྲ་མོ་ཡང་མེད་པར་ཆུ་ལ་ཆུ་བཞག་པ་བཞིན་དུ་
མཉམ་པར་ཞུགས་པ་ཡིན་ལ། དེའི་ཕྱིར་ཡེ་ཤེས་དེས་ཇི་སྙེད་པའི་དོན་རྣམས་མངོན་
སུམ་དུ་འཇལ་བ་མ་ཡིན་ཏེ་འཇལ་ན་ཤུགས་ལ་རྟོགས་པ་མི་རུང་བས་དངོས་སུ་རྟོགས་
དགོས་ཤིང་། དེ་ཡང་རྣམ་པ་མེད་པར་འཇལ་བ་འདི་པའི་ལུགས་མིན་པས་གཟུགས་
སྒྲ་ལ་སོགས་པའི་རྣམ་པ་དངོས་སུ་ཤར་བའི་བློ་ལ་ཡུལ་ཡུལ་ཅན་གཉིས་སུ་སྣང་བ་མེད་
པ་བྱར་མི་རུང་བའི་ཕྱིར་རོ། །དེས་ཇི་སྙེད་པ་མ་འཇལ་ན་ཆོས་ཅན་དང་ཆོས་ཉིད་
ཡ་བྲལ་དུ་ཐལ་བར་མི་འགྱུར་ཏེ། དེ་ཁོ་ན་ཉིད་རྟོགས་པའི་རིགས་ཤེས་ཀྱི་ངོ་ན་ཆོས་
དང་ཆོས་ཅན་གྱི་འབྲེལ་བ་མི་འཇོག་པའི་ཕྱིར་དང༌། སྔོན་པོ་རྟོགས་པའི་ཐ་སྙད་པའི་

ཚད་མའི་ངོ་ན་དོན་དམ་བདེན་པ་མེད་པས་དེ་གཉིས་འབྲལ་མི་དགོས་པ་བཞིན་ཞེས་པའི་
གསུང་འདི་ཡོད་ཅིང་། དེ་མ་ཐག གཞན་ཡང་སངས་རྒྱས་ཀྱི་ཇི་ལྟ་བ་མཁྱེན་པའི་
ཡེ་ཤེས་ཀྱིས་ཇི་སྙེད་པའི་དོན་རྣམས་འཇལ་ན། ཞེས་སོགས་ཀྱི་གསུང་བསྩལ་འདུག་
ལ༑ གསུང་གོང་འོག་གཉིས་བསྒྲིགས་པ་ན་གསུང་གོང་མའི་ནང་དེ་ཁོ་ན་ཉིད་མངོན་
སུམ་དུ་རྟོགས་པའི་ཡེ་ཤེས་ཀྱི་ངོར་ནི། ཞེས་གསུངས་པའི་ཡེ་ཤེས་འདི་སྐབས་སྟོབས་
ཀྱི་སངས་རྒྱས་ཀྱི་ཡེ་ཤེས་ལ་གོ་དགོས་པས། དེ་ཁོ་ན་ཉིད་མངོན་སུམ་དུ་མཁྱེན་པའི་
སངས་རྒྱས་ཀྱི་ཡེ་ཤེས་ཀྱིས་དེ་ཁོ་ན་ཉིད་གཟིགས་པའི་གཟིགས་ངོར་གཟུགས་སྒྲ་སོགས་
གཟིགས་ན། གཟིགས་ངོ་དེར་གཉིས་སྣང་ཡོད་དགོས་པས་དེ་མི་འཐད་པ་གསུངས་ལ།
གསུང་འོག་མར། སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱིས་ཇི་སྙེད་པའི་དོན་
འཇལ་ན་བདེན་གཉིས་ཀྱི་མཚན་ཉིད་འཆོལ་བར་ཐལ་བ་གསུངས་པ་འདི་ཡང་ཡེ་ཤེས་
དེས་དེ་ཁོ་ན་ཉིད་གཟིགས་པའི་གཟིགས་ངོ་ན་ཇི་སྙེད་པའི་ཆོས་རྣམས་འཇལ་ན། བདེན་
གཉིས་ཀྱི་མཚན་ཉིད་འཆོལ་བའི་སྐྱོན་ཡོད་ཅེས་གོང་མའི་ཡེ་ཤེས་དེའི་ངོ་ན་ཞེས་པ་དང་
ཡར་སྦྲེལ་ནས་གོ་དོན་གཏན་ལ་འབེབ་དགོས་པའི་ཕྱིར་རོ།། །།

ཐུབ་གསུང་སྙིང་པོ་ཟབ་མོ་དབུ་མའི་ལམ།།
ཐུབ་པ་མཆོག་དང་ཀླུ་སྒྲུབ་དགོངས་པ་བཞིན།།
དྲི་མེད་ལུང་དང་རིགས་པས་བཀྲལ་བའི་ཕུལ།།
དྲི་བྲལ་བློ་བཟང་རྒྱལ་བའི་གསུང་དུ་བསྔགས།། 
མང་མང་མཁས་པས་གང་དེའི་དགོངས་པའི་དོན།།
ཡང་ཡང་ལེགས་པར་དཔྱད་པའི་དཀའ་གནས་ཀུན།།
གསལ་གསལ་རིགས་པའི་ཤེལ་སྒྲོམ་ལ་གཏམས་པ།།
མཛེས་མཛེས་མཁས་གསུང་ཕྲ་ཡིས་སྤུད་འདི་མཚར།།
ཨེ་མ་གཏམ་འདི་རྣམ་དཔྱོད་ནོར་བུའི་མཛོད།། 
མཛོད་བརྒྱ་ཅིག་ཅར་འབྱེད་པའི་ལྡེའུ་མིག་དང་།། 
དང་པོའི་ལས་ཅན་ཡིད་ག་ཡོངས་སྐོང་དཔ༵ལ།།
དཔལ་ལྡན་ལེགས་བཤད་ལྗོན་པའི་དབང་པོའང་སྟེ།།
མཁས་མང་མཁས་པའི་གསུང་མཛོད་ལས་ཐོན་པའི།།
ལེགས་བཤད་ལེགས་ཆའི་དཔལ་ཡོན་ཅི་མཆིས་ཀྱང་།།
མཆོག་ལ་མཆོད་སྤྲིན་སྤྲིན་དུ་སྤྲོ་བ་དང་།།
མཉམ་ལ་ལེགས་སྐྱེས་སྐྱེས་སུ་དབུལ་ལ་སྤྲོ།།

རབ་དཀར་དཀྱུར་གསལ་ལྷག་བསམ་འོ་མའི་མཚོ།།
འདུ་བྱེད་བྱེད་པོའི་སྲུབ་ཤིང་གིས་བསྲུབས་ལས།།
དགེ་ལེགས་ལེགས་བྱས་བྱེ་བའི་རིན་ཆེན་ཆར།།
མི་འཛུད་འཛུད་མེད་ཐང་མར་བརྡལ་འདིའི་མཐུས།།
གང༵ས་ལྗོངས་ལྷ་སྐལ་ཕྱག་ན་པདྨོའི་ཞབས།།
གང༵ས་ཅན་གདོང་ལྔའི་ཁྲི་ལ་རྟག་བརྟན་ཅིང༌།།
གང༵ས་ཅན་བསྟན་འགྲོ་སྐྱོངས་བའི་གསང་གསུམ་དཔལ།།
གང༵ས་ལྗོངས་ས་ཡི་ཐིག་ལེར་རྟག་བཞད་ཤོག།
མགོན་དེའི་སྔོན་གྱི་ཐུགས་བསྐྱེད་དམ་བཅའ་བཞིན།།
མགོན་མེད་ལྔ་བདོས་བདག་སོགས་འགྲོ་བ་རྣམས།།
ཀུན་མཁྱེན་རྒྱལ་བའི་ས་ལ་མ་རེག་བར།།
ཀུན་ཏུ་ཐུགས་བརྩེས་རྗེས་སུ་འཛིན་པར་སྨོན།།
ཅེས་ཟབ་མོ་དབུ་མའི་དྭོགས་གཅོད་རྟེན་འབྱུང་སྙིང་པོ་ཞེས་པ་འདི་ཡང་རང་
རེའི་བོད་ཀྱི་རིགས་གཞུང་གུང་འདེགས་ཀྱི་སྲི་ཞུར་དམིགས་པའི་ལྷག་བསམ་བཟང་པོས་
མཚམས་སྦྱར་ཏེ། གུས་འབྲས་བློ་གླིང་ཕ་ར་དགེ་སློང་རྣམ་རྒྱལ་དབང་ཆེན་གྱིས། ཕྱི་
ལོ་༢༠༠༡ ཟླ་༡ ཚེས་༨ བོད་རྒྱལ་ལོ ༢༡༢༧ ཟླ་༡༡ ཚེས་༡༤ གཟའ་
སྐར་འབྱུང་འཕྲོད་དགེ་བའི་ཉིན། རྒྱ་གར་ལྷོ་ཕྱོགས་དཔལ་ལྡན་འབྲས་སྤུངས་ཆོས་
སྒར་རང་ཤག་ཏུ་སྦྱར་བ་དགེ་ལེགས་འཕེལ།། །།

༡༽ སློབ་དཔོན་ཟླ་བ་གྲགས་པ།
དབུ་མ་ཚིག་གསལ།     དཔེ་རིང་། བསྟན་འགྱུར།
༢༽ སློབ་དཔོན་ལེགས་ལྡན་འབྱེད།
རྟོག་གེ་འབར་བ།   ཨཽ་ཊི་ཡཱ་ནའི་ཆོས་པར་ཁང་།༡༩༩༩
༣༽ ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོ། 
 དབུ་མ་དགོངས་པ་རབ་གསལ།    ཝཱར་ཎ་དགེ་ལྡན་སྤྱི་ལས་ཁང་། 1988
རྩ་ཤེ་ཊཱིཀ་ཆེན་རིགས་པའི་རྒྱ་མཚོ།  བློ་གླིང་དཔེ་མཛོད།   ༡༩༩༧
ལམ་རིམ་ཆེན་མོ།   མཚོ་སྔོན་མི་རིགས་དཔེ་སྐྲུན་ཁང༌། ༡༩༨༥
ལམ་རིམ་འབྲིང་པོ། གསུང་འབུམ། ཤེས་རིག་པར་ཁང་།
ལེགས་བཤད་སྙིང་པོ། བློ་གླིང་དཔེ་མཛོད།  ༡༩༩༧
༤༽ རྒྱལ་ཚབ་དར་མ་རིན་ཆེན།
སྤྱོད་འཇུག་རྣམ་བཤད།    ཝཱར་ཎ་དགེ་ལྡན་སྤྱི་ལས་ཁང། ༡༩༩༩
རྒྱུད་བླ་དར་ཊཱིཀ གསུང་འབུམ། ཤེས་རིག་པར་ཁང་།
ཕར་ཕྱིན་རྣམ་བཤད་སྙིང་པོ་རྒྱན། བློ་གླིང་དཔེ་མཛོད་ཁང་། ༡༩༩༦
རྩ་བ་ཤེས་རབ་ཀྱི་དཀའ་གནད་ཆེན་པོ་བརྒྱད་ཀྱི་བཤད་པ། ཝཱར་ཎ་དགེ་ལྡན་རང་གཞུང་དཔེ་ཁང་། ༡༩༧༠
༢༢ རྣམ་བཤད་ཐར་ལམ་གསལ་བྱེད། བློ་གླིང་དཔེ་མཛོད་ཁང་། ༡༩༨༧
རིན་ཕྲེང་དར་ཊཱིཀ   གསུང་འབུམ། ཤེས་རིག་པར་ཁང་།

༥༽ མཁས་གྲུབ་ཐམས་ཅད་མཁྱེན་པ།
སྟོང་ཐུན་སྐལ་བཟང་མིག་འབྱེད།   གསུང་འབུམ། ཤེས་རིག་པར་ཁང་།
དབུ་མའི་ལྟ་ཁྲིད་ལྟ་ངན་མུན་སེལ།  གསུང་འབུམ། ཤེས་རིག་པར་ཁང་།
དབུ་མའི་ལྟ་བའི་ཞལ་ཤེས།  གསུང་འབུམ། ཤེས་རིག་པར་ཁང་། 
༦༽ ༸རྒྱལ་མཆོག་ལྔ་པ་ཆེན་པོ།
འཇུག་པའི་རྣམ་བཤད་ཐེག་ཆེན་རྒྱ་མཚོར་འཇུག་པའི་གྲུ་རྫིངས། གསུང་འབུམ། བོད་ཀྱི་ཤིང་སྤར།
ལམ་གཙོའི་དགོངས་འགྲེལ་ལུང་རིགས་གཏེར་མཛོད། ། གསུང་འབུམ། བོད་ཀྱི་ཤིངསྤར།
༧༽ མདོ་སྔགས་རབ་འབྱམས་སྨྲ་བ་པཎ་ཆེན་བསོད་ནམས་གྲགས་པ།
" དབུ་མའི་སྤྱི་དོན་ཟབ་དོན་གསལ་བའི་སྒྲོན་མེ། བློ་གླིང་དཔེ་མཛོད་ཁང་།
དབུ་མའི་མཐའ་དཔྱོད་ཟབ་དོན་ཡང་གསལ་སྒྲོན་མེ། བློ་གླིང་དཔེ་མཛོད་ཁང་།
ཕར་ཕྱིན་སྤྱི་དོན་ཡུམ་དོན་གསལ་བའི་སྒྲོན་མེ། བློ་གླིང་དཔེ་མཛོད་ཁང་།
རྣམ་འགྲེལ་གྱི་དཀའ་འགྲེལ་དགོངས་པ་རབ་གསལ། བློ་གླིང་དཔེ་མཛོད་ཁང་།
༨༽ དགེ་བའི་བཤེས་གཉེན་ཆེན་པོ་མཁན་ཟུར་རྗེ་བཙུན་པདྨ་རྒྱལ་མཚན།
ཟབ་དོན་གདམས་པའི་མིག་འབྱེད་གསེར་གྱི་ཐུར་མ། བློ་གླིང་དཔེ་མཛོད་ཁང་། ༡༩༩༨
༩༽ དགེ་བའི་བཤེས་གཉེན་ཆེན་པོ་འབྲས་ཤག་སྐོར་མཁན་རིན་པོ་ཆེ་རྗེ་བཙུན་ཉི་མ་རྒྱལ་མཚན་།
དྲི་ལན་སྙིང་པོར་གསལ་བ།  བློ་གླིང་དཔེ་མཛོད་ཁང་། ༡༩༨༨

༡༠༽ དགེ་བའི་བཤེས་གཉེན་ཆེན་པོ་མི་ཉག་སྐྱོར་དཔོན་རིན་པོ་ཆེ།
ལྟ་མགུར། (བྲིས་མ།)
༡༡༽ མཁས་གྲུབ་ཆེན་པོ་རྗེ་བཙུན་ཆོས་ཀྱི་རྒྱལ་མཚན།
དབུ་མའི་སྤྱི་དོན་སྐལ་བཟང་མགྲིན་རྒྱན། སེར་བྱེས་ཀམ་ཕེའུ་ཊར་སྡེ་ཚན། ༡༩༩༧
༡༢༽ མཁས་གྲུབ་ཆེན་པོ་ཀུན་མཁྱེན་འཇམ་དབྱངས་བཞད་པ།
དབུ་མ་ཆེན་མོ། དཔེ་གཟུགས། སྒོ་མང་དཔེ་མཛོད།༡༩༩༥
ཕར་ཕྱིན་མཐའ་དཔྱོད། དཔེ་གཟུགས། སྒོ་མང་དཔེ་མཛོད།༡༩༩༥
གྲུབ་མཐའ་ཆེན་མོ།དཔེ་གཟུགས། སྒོ་མང་དཔེ་མཛོད།༡༩༩༥
༡༣༽ མཁས་མཆོག་དཀོན་མཆོག་འཇིགས་མེད་དབང་པོ།
ལྟ་མགུར་ཨ་མ་ངོས་འཛིན་གྱི་འགྲེལ་པ། དེབ་གཟུགས། སྒོ་མང་གྲྭ་ཚང་།
༡༤༽ མཁས་གྲུབ་ཆེན་པོ་ལྕང་སྐྱ་རོལ་པའི་རྡོ་རྗེ།
གྲུབ་མཐའ་ཐུབ་བསྟན་ལྷུན་པོའི་མཛེས་རྒྱན། དེབ་གཟུགས། མཚོ་སྔོན་མི་རིགས་སྤར་ཁང༌། ༡༩༨༧
༡༥༽ རྗེ་གུང་ཐང་བསྟན་པའི་སྒྲོན་མེ།
དབུ་མའི་ལྟ་བའི་ཟིན་བྲིས་ཐར་ལམ་སྣང་བ། གསུང་འབུམ། བོད་ཀྱི་ཤིང་པར།
· རྗེའི་བསྟོད་པ་དོན་ལྡན་མ།གསུང་འབུམ། བོད་ཀྱི་ཤིང་པར།
ལམ་གཙོའི་ཟིན་བྲིས། གསུང་འབུམ། བོད་ཀྱི་ཤིང་པར།

༡༦༽ མཁས་མཆོག་བསྟན་དར་བ། 
དབུ་མའི་སྤྱི་དོན། སེར་སྨད་གྲྭ་ཚང་། ༡༩༩༦
དབུ་མའི་མཐའ་དཔྱོད། སེར་སྨད་གྲྭ་ཚང༌། ༡༩༩༦
༡༧༽ དགེ་བའི་བཤེས་གཉེན་ཆེན་པོ་བསྟན་དར་ལྷ་རམས་པ། 
སྐུ་འབུམ་བྱམས་པ་གླིང་ཤིང་པར། རྟེན་འབྲེལ་བསྟོད་པའི་འགྲེལ་པ།
༡༨༽ མཁས་གྲུབ་ཆེན་པོ་ཡོངས་འཛིན་ཡེ་ཤེས་རྒྱལ་མཚན།
ཕྱག་ཆེན་འགྲེལ་པ་ལམ་བཟང་གསལ་བའི་སྒྲོན་མེ། གསུང་འབུམ།
༡༩༽ མཁས་མཆོག་དཔལ་མང་དཀོན་མཆོག་རྒྱལ་མཚན། 
རྟེན་འབྲེལ་བསྟོད་པའི་འགྲེལ་པ། བོད་ཀྱི་ཤིང་སྤར།
བོད་ཀྱི་ཤིང་སྤར
༢་༽ མཁས་དབང་ཕུར་ལྕོགས་ངག་དབང་བྱམས་པ།
རྟེན་འབྲེལ་བསྟོད་པའི་ཊཱིཀྐ་འོད་དཀར་ཕྲེང་བ།
བོད་ཀྱི་ཤིང་སྤར།
༢༡༽ མདོ་སྨད་མཁས་དབང་གུང་ཐང་བློ་གྲོས་ཚང་། gapps for
ལམ་གཙོའི་ཟིན་བྲིས། བོད་ཀྱི་ཤིང་སྤར། 22
༢༢༽ དགེ་བའི་བཤེས་གཉེན་ཆེན་པོ་བྲ་ཏི་རིན་ཆེན་འགྲུབ།
ལྷ་ས་ཞོལ་སྤར།
ལམ་རིམ་ཆེན་མོའི་མཆན་འགྲེལ།

སྤར་བྱང་སྨོན་ཚིག
རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །
གཞོལ་བའི་མཐའ་ཡས་ཆོས་ཚུལ་དལ་འབབས་ཀླུང་། །
ཚིག་གི་གཟེགས་མ་རེས་ཀྱང་དུག་གསུམ་གྱི། །
དྲི་མ་ཡོངས་འཁྲུད་ལེགས་བཤད་བདུད་རྩི་འདི། །
དཔར་དུ་བསྐྲུན་པའི་རྣམ་དཀར་ཕུང་པོའི་མཐུས། །
ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ། །
གདངས་ཏེ་རྒྱུད་ལྔའི་འགྲོ་བ་མ་ལུས་པ། །
ངེས་ལེགས་ནོར་བུའི་མཛོད་ལ་དབང་འབྱོར་ཤོག །
ཅེས་པ་འདི་ཡང་ནང་བསྟན་གྲུབ་མཐའ་རིས་མེད་ཀྱི་གསུང་རབ་དག་དཔར་དུ་བསྐྲུན་དང་བསྐྲུན་འགྱུར་
གང་ལའང་སྦྱར་ཆོག་པའི་དགེ་བསྔོའི་སྨོན་ཚིག་ཏུ།

གངས་ཅན་ཁྱད་ནོར་དཔེ་ཚོགས། པོད་ཕྲེང་བརྒྱ་དང་བཅུ་བདུན།
